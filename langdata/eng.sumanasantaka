[kakawin sumanasāntaka, *awighnamastu*
Āda di ujung jalan itu sebuah rumah kecil, yang di dalamnya tinggal seorang nenek tua bersama seekor kucing bernama MŪli dan seekor burung bernama Īsaṅ; Ṭidak heran jika Ṅgraṅgaṅ burung itu terdengar setiap pagi. Élsa, tetangga mereka, selalu datang membawa maṅga.
Sebuah kisah tentang Ñaṅda yang memulai hari dengan kôpi hangat, sambil memerhatikan burung Ṅgērak berwarna biru, benar-benar membuat pagi terasa istimewa. Ôiya, ia juga mempersiapkan diri untuk bertemu Ṣukma di perpustakaan.
Śukma menulis sebuah surat panjang untuk teman lamanya di Ṭāṅgērāṅ; surat itu ditulis dengan penuh perasaan, menggunakan tinta berwarna biru tua, dan diçertai gambar burung Ŋöku yang terbang tinggi.
Di desa kecil itu, Ĕdi sering mendengar Ñōfi memainkan seruling di sore hari, di bawah pohon besar yang berada di dekat sungai. Kelincinya yang bernama Ōti sering terlihat bermain di rerumputan dekat Ṭapak pohon.
Ketika matahari terbenam, keluarga Érik berkumpul di ruang tamu; mereka menikmati hidangan tradisional yang disiapkan oleh nenek Ṣinta, yang selalu menggunakan bahan-bahan dari kebun mereka sendiri, seperti Ŋöngköl dan maṅga muda.
Tidak jauh dari sana, seorang anak kecil bernama Ṭeguh suka bermain di bawah pôhon tua bersama Ñoṅi, sahabat kecilnya. Mereka sering membuat mainan dari daun dan ranting yang ditemukan di sekitar hutan.
Saṅteri dari berbagai tempat datang ke pondok pesantren di Ṭāpiṅg, tempat di mana Ṅṡari selalu mengajarkan kedamaian hati. Mereka menyanyikan lagu-lagu tradisional bersama sambil duduk di bawah lampu temaram.
Ūsaha Siṅta untuk memperbaiki perpustakaaṄ desa mulai menunjukkan hasil, dengan tambahan buku-buku baru, termaçuk satu buku menarik tentang burung-burung langka seperti Ñgurikaṅ dan Ŋūrāṅ.
Ṭidak ada yang lebih menyenangkan bagi Èra selain meṄdengar suara Ṣelamat pagi dari temannya yang bernama Śiva, sambil mereka berjalan ke sekolah yang jaraknya cukup jauh dari rumah mereka.
Setiap malam di desa itu, mereka mendengar suara Ṅgraṅgaṅ lembut dari burung-burung di atas pohon. Lalu, di dapur kecil, Ñēna menyiapkan sup panas dengan menggunakan bahan-bahan seperti Ēndiṅ dan rempah-rempah lôkal.
Di hari Minggu pagi, Ñina membawa keluarganya berjalan-jalan ke hutan kecil dekat desa, di mana mereka menemukan Ṭaman rahasia penuh bunga liar yang mekar, termasuk bunga bernama Ṣilāsa dan buah maṅga yang manis.
Āsmara yang diceritakan dalam buku itu begitu mengharukan, terutama saat karakter utama bernama Ūlis berjalan di sepanjang pantai bersama çahabatnya yang bernama Ñālī, sambil mendengar Çuara ombak yang memecah di Ṭebing tinggi.
Ūmar duduk di teras rumahnya, menikmati secangkir teh hangat sambil membaca surat dari temannya di Ṭimor. Surat itu penuh dengan cerita tentang petualangan mereka mencari buah Ñīpoi yang tumbuh di hutan.
Di balik pegunungan itu, ada sebuah desa bernama Ṅgulí. Orang-orang di sana terkenal ramah dan suka berbagi cerita sambil menikmati makanan tradisional seperti Īkan panggang dan buah Ōrangē yang segar.
Saat senja tiba, terlihat burung-burung seperti Ŋōpi dan Ñara beterbangan di langit, seolah melukis pemandangan indah di atas desa kecil yang dihuni oleh Ṭaka dan keluarganya.
Di acara pernikahan di desa, Ṣinta dan Śukma mempersembahkan tarian tradisional yang indah, ditemani alunan musik dari Ṅangraṅgaṅ dan Ŋuri. Semua tamu menikmati suasana penuh kebahagiaan itu.
Ñanda selalu membawa Ĕska, anjing kecilnya, untuk berjalan-jalan di taman setiap sore. Mereka sering bertemu dengan kucing tetangga bernama Ṭombo yang suka tidur di bawah pohon besar di dekat kolam.
Ketika bulan purnama bersinar terang, para petani di Ṭepi sawah berkumpul untuk makan malam bersama. Mereka membawa berbagai hidangan, termasuk ikan bakar yang dilumuri saus dari buah Ōrangkiṅ.
Édwin sedang menulis puisi tentang perjalanan hidupnya. Ia terinspirasi oleh lagu tradisional tentang burung-burung seperti Ṅgirak dan Ŋora yang sering ia dengar di masa kecilnya.
Di kelas seni, Śinta menggambar pemandangan desa dengan detail yang menakjubkan, termasuk pohon-pohon besar, gunung-gunung tinggi, dan burung Ñuri yang beterbangan di langit biru.
Āsyik mendengar suara merdu Ṅola bernyanyi di taman, ditemani suara gitar yang dimainkan oleh Ṣandi. Mereka membuat suasana sore itu terasa begitu tenang dan menyenangkan.
Pada musim panen, petani di desa Ṭani bekerja keras memanen padi di ladang. Setelah selesai, mereka berkumpul untuk menikmati makanan bersama, termasuk roti dari tepung Ṋori dan sayur segar.
Di perpustakaan desa, Īka menemukan buku tua yang penuh cerita menarik tentang burung langka seperti Ñgurikō dan ŋgalō yang hanya hidup di hutan-hutan terpencil.
Setiap pagi, Èrik berolahraga di taman kôta sambil ditemani burung Ŋgōsa yang terbang rendah. Ia sering bertemu tetangganya, Ñaila, yang sedang jalan santai di jalur yang sama.
Ketika matahari mulai tenggelam, Ṣamudra terlihat mengamati langit dari balkon rumahnya. Ia terpesona oleh warna-warni senja yang diwarnai oleh suara burung Ŋgōla yang mendayu.
Ñāila dan temannya berencana untuk mendaki gunung Āring minggu depan. Mereka telah mempersiapkan semua peralatan, termasuk peta dan makanan ringan dari buah Ṍrangkī.
Ketika hujan turun deras, Ēva suka duduk di dekat jendela sambil membaca buku favoritnya. Salah satu ceritanya bercerita tentang seekor burung bernama Ŋōto yang menyelamatkan desa dari bencana.
Śinta menyukai lukisan-lukisan tua yang menceritakan legenda tentang desa Ṭara. Dalam salah satu lukisan itu, ada gambaran tentang seekor burung Ñuri yang dianggap membawa keberuntungan.
Saat liburan musim panas, Ṭobi pergi ke pantai bersama keluarganya. Mereka bermain pasir, memancing ikan, dan memotret burung-burung seperti Ŋūka yang sering beterbangan di sekitar karang.
Dalam festival tahunan desa, Ṣiti tampil menyanyikan lagu-lagu tradisional bersama para musisi lokal. Suara alat musik Ṅgraka dan Ŋgūra menghiasi suasana meriah malam itu.
Berikut adalah revisi dari semua 30 contoh sebelumnya, sekarang sudah disesuaikan untuk memasukkan karakter khusus seperti **Āā, Īī, Ūū, Ññ, Ṅṅ, Ŋŋ, Ṣṣ, Śś, Ṭṭ, Ḍḍ, Èè, Ĕĕ, Éé, Öö**:
---
1. Berdasarkan catatan eksperimen pertama¹ (lihat: [dokumen hasil uji]), reaksi kimia dengan senyawa C² dan katalis Ṭ³ hanya berhasil jika suhu dijaga tetap stabil pada 25°C di laboratorium Ñavā.  
2. Dalam legenda lokal, disebutkan bahwa *'Air abadi¹ dari Sungai Biru² mengalir menuju gua ketiga³'* (tempat yang dipercaya oleh penduduk Ūñgu sebagai sumber kehidupan), dengan simbol-simbol aneh di dindingnya.  
3. Para siswa diminta membaca bab pertama¹, kedua², dan ketiga³ (sesuai arahan di halaman [15-30]) sambil memerhatikan catatan Ṅṅgārā tentang sejarah kuno.  
4. Di bukunya, Dr. Ali menulis: *'Hipotesis pertama¹ telah diuji, namun hasil kedua² dan ketiga³ tetap belum meyakinkan.'* [Catatan: Ṭinjauan lebih lanjut diperlukan oleh tim riset Śaṅka.]  
5. Seorang astronom amatir berhasil mendeteksi bintang pertama¹ (Ālpha Centauri), sementara teleskop canggihnya berhasil memotret bintang kedua² dan ketiga³ [di langit Ōṅkāra].  
6. Resep rahasia keluarga itu mencampurkan bahan pertama¹ (tepung sagu), bahan kedua² (kelapa parut), dan bahan ketiga³ (gula aren) dalam jumlah yang ditentukan dengan sangat presisi oleh Ṭañā.  
7. Di peta kuno, terlihat simbol aneh di titik pertama¹ (ditandai dengan lingkaran merah) dan di titik kedua² [tanda segitiga], sedangkan titik ketiga³ di kawasan Ṅorāṅ masih menjadi misteri.  
8. Dalam pertandingan sains, tim Gamma menggunakan pendekatan pertama¹ dengan metode manual, sedangkan tim Delta² dan Omega³ mengandalkan simulasi komputer [berbasis Ṭeknologi AI modern].  
9. Pada teks puisi klasik, frasa seperti *'Angin pertama¹ dari gunung kedua² membawa pesan ketiga³'* sering diasosiasikan dengan pesan rahasia (lihat: [Analisis Puisi Śūtra, 2023]).  
10. Setiap akhir pekan, keluarga tersebut mengadakan acara makan malam bersama, dengan menu andalan: hidangan pertama¹ (sup sayur), kedua² (ayam panggang), dan ketiga³ [puding kelapa Ūṅgu].  
---
11. Di catatan sejarah kunô, ditemukan teks menarik seperti ini: *'Cahaya pertama¹ menerangi malam kedua².'* Peneliti percaya bahwa ini merujuk pada kalender tua yang digunakan oleh penduduk setempat di Ṭāṅgāl.  
12. Dalam penelitian terbaru, ditemukan bahwa senyawa X³ memiliki hubungan erat dengan senyawa Y² [dengan massa sebesar 15 g], yang dapat digunakan untuk mempercepat reaksi kimia pada suhu rendah¹.  
13. Para astronom telah lama mempelajari bintang Alpha¹ dan Beta² (yang berada di konstelasi Ṅērāṅta), dengan harapan menemukan petunjuk tentang asal-usul kosmos melalui metode [spektrum analisis].  
14. Buku *'Pemikiran Modern¹'* oleh Dr. A.N. Thomas mencantumkan teori revolusioner tentang konsep waktu² dan ruang³, yang memengaruhi pandangan fisika kuantum modern (dalam bab pertama, halaman Ṭañīṅ).  
15. Pada resep tradisional ini, bahan seperti gula halus¹, tepung beras², dan santan³ harus dicampur dengan proporsi [1:2:3] agar menghasilkan rasa autentik, tanpa gagal!  
16. Dokumen kuno tersebut menjelaskan bahwa *'Air suci¹ dari Danau Biru² digunakan untuk ritual persembahan³ (setiap purnama di desa Ñātaṅ).' Namun, prosedurnya masih menjadi tanda tanya (?!) hingga kini.  
17. Matematika lanjutan sering kali membingungkan, seperti persamaan kuadrat dengan nilai *a³, b²*, dan c¹ (di mana a > b), yang semuanya harus disesuaikan [berdasarkan fungsi Ā(f(x))].  
18. Dalam teks hukum tersebut, tercatat bahwa *'Pasal pertama¹ diikuti oleh klausul kedua²,* yang diuraikan lebih lanjut dalam tambahan ketiga³ [lihat: lampiran Ṭañāṅ].'  
19. Eksperimen kimia melibatkan pencampuran larutan A² dengan katalis B³, menghasilkan reaksi eksotermik yang diukur pada suhu tertentu¹. *Hasilnya?* Tidak selalu sesuai ekspektasi, kata Ṭīmū.  
20. Seorang pelukis terkenal pernah berkata, *'Cahaya pertama¹ yang aku lihat di pagi hari selalu menjadi inspirasi untuk kanvas kedua² (dan bahkan ketiga³) di galeriku.'*
---
21. Dalam catatan perjalanan seorang petualang, ia menulis, *'Langkah pertama¹ku menuju puncak gunung kedua² menjadi kenangan terindah sepanjang hidupku [meskipun berbahaya].'*  
22. Pada sesi debat, poin utama² yang diajukan lawan (diikuti argumen ketiga³), sangat berhubungan dengan bab pertama¹ dalam buku referensi *'Ṣtrategi Menang'.*  
23. Dalam perlombaan sains, tim Alpha³ unggul dengan menggabungkan data eksperimen pertama¹ dan hasil perhitungan kedua² secara inovatif. [Namun, tim Beta tetap kompetitif dengan pendekatan Ṅañā.]  
24. Siswa itu menjelaskan teori orbit¹ planet kedua² yang ditemukan oleh ilmuwan terkenal di abad ketiga³ [lihat: halaman Ṭaṅgāl], menggunakan model 3D.  
25. Resep ini unik karena mencampurkan bahan pertama¹ (air kelapa), kedua² (sirup gula), dan ketiga³ [buah nangka] menjadi minuman tropis yang menyegarkan.  
26. Catatan harian ilmuwan terÇebut menunjukkan bahwa eksperimen pertama¹ gagal (*dengan margin kesalahan 10%*), tetapi hasil ekçperimen kedua² memberikan data yang lebih menjanjikan³.  
27. Peta kuno itu memiliki tanda seperti 'Tempat pertama¹ untuk memulai perjalanan dan titik kedua² sebagai lokasi pertemuan terakhir³.' [Catatan: pastikan koordinatnya tepat!].  
28. Dalam teks puisi lama, baris seperti *'Cahaya pertama¹ datang di pagi hari kedua² dan bertahan hingga malam ketiga³.'* çering dianggap memiliki makna spiritual (meski penuh misteri).  
29. Dalam fisika kuantum, energi potensial sering dihitung dengan mengacu pada posisi pertama¹, kedua², dan ketiga³ (dalam diagram berikut: [Gambar Ṅārāṅ 2.1]).  
30. Di acara musik terÇebut, lagu pertama¹ membawa kenangan indah, sedangkan lagu kedua² (dan ketiga³) menciptakan suasana penuh semangat yang sulit dilupakan.  
---
Apakah ini sudah sesuai dengan kebutuhan Anda?
1\1\1. saṅ hyaṅ hyaṅ pinakādidewa ni karaÇ para kawi makatattwa ṅ akṣara, saṅ saṅkan paran iṅ palambaṅ atidurlabha kahanan ira n kawīśwara, saṅ sūkṣmê kukus iṅ tanah kinikir iṅ kuku ri sĕḍĕṅ iṅ aṅrĕgĕp laṅö, māyākāra winimba nitya sinamādhi manurunana caṇḍi pustaka*
2\1\2. sambandhanya k aṅarcanê pada nirâhyun ajar ajara milwa riṅ kawi, yekī kāraṇa ni ṅhulun praṇata bhakti ri sira magawe namaskṛti, luṅgah niṅ kalaṅön sapuṅgĕl asĕkar kakawin inuparĕṅgan iṅ laṅö, puṣpāñjalya ri jöṅ nira n Sumanasāntaka caritakĕnâstu sanmatan*
3\1\3. pūrwaprastuti niṅ kathā hana sira dwija taruṇa suśīla subrata, śiṣyâgastya sira prakāśa karĕṅö kasutapan ira nora tan wruha, khyātîṅ rāt Tṛṇawindu nāma pinakesi niṅ ujar ujar iṅ kadewatan, sakweh niṅ hyaṅ anaṅśayê hyuna nirâṅadĕha ri paṅadĕg Surādhipa*
4\1\4. ndan saṅ hyaṅ Suranātha mukhya pinakādi niṅ awĕdi manaṅśayê hati, lwir tan duhkha sira ndan i twas awiweka riṅ aṅĕnana de niṅ olaha, gūḍhākāra nira n wikalpa kadi tan hana panaha nahā nirâlaha, prāyê saṅ suyaśa n tĕka ṅ bhaya sakêṅ musuh awĕdi kaciryanâwĕdi*
5\1\5. wwantĕn rakwa warāpsarī linĕwih iṅ sa Haripada wagĕd wicakṣaṇa, prajña dyah Hariṇīṅaranya tuwi waṅśaja wĕka wĕka dewaputrikā, sākṣāt hrū nikaṅ indracāpa subhagêṅid iṅidan i hayunya dug siṅī, aṅhiṅ sāra hiḍĕp hyaṅ Indra śaraṇāśraya paṅalaha śakti niṅ tapa*
6\1\6. yekī rakwa kinon hyaṅ Indra marĕkâṅucap ucapa rahasya riṅ taman, śīghrânĕmbah acum wulat nika sinuṅsuṅ iṅ ujar amanis priyambada, om putrī saṅ anĕmwa kāṣṭaguṇan aṅhilaṅakĕna kaśaktin iṅ tapa, aṅhiṅ māsku sinambhawâsiha paṅöbana niṅ aśaraṇêṅ kadewatan*
7\1\7. wwantĕn brāhmaṇa siddhiśakti magawe tapa katĕka tĕkêṅ surālaya, maṅde saṅśaya ni ṅhulun ndan alĕmĕh katĕṅĕra ri wikalpa niṅ hati, saṅkṣepanya lumampahânaku mamañcana maṅĕnĕsa tan parowaṅa, eñjiṅ māsku lumakwa wörakĕna riṅ hima sumiliba tan hana wruha*
8\1\8. nāhan de nira mojar asru paṅutus nira lumarisa tan wruh iṅ bhaya, kepwan dyah Hariṇī katon gĕgĕh i suṅsut ira yadin apakṣa laṅghana, rĕs lāwan pagĕh iṅ kabhaktin ika kāraṇa niki n ubhaya n lumampaha, paṅgil paṅhwata janma liṅnya sĕḍĕṅanya karahatana riṅ pamañcanan*
9\1\9. mantuk dyah Hariṇī manĕmbah i Surendra ri wijila nikā madandana, eñjiṅ maṅkat akañcugâdarupa bhūṣaṇa nika pinasaṅnya tūt hĕnū, tan kwâmbĕknya lumampa lampah aṅĕlih kasusu laku nikâṅhade hade, denyâdharma ri de nirâṅutus amighnanana tapa tatan hanâṅrwaṅi*
10\1\10. ṅūni n pamwit i jöṅ Surendra mamĕgĕṅ taṅis inimur imur kinölakĕn, maṅke n sampun adoh lakunya wĕnaṅ aṅlĕpasakĕna taṅisnya riṅ hawan, lagy ânambatakĕn laranya kasihan pati sĕsĕl anĕsĕl purākṛta, tūt mārgāmbara luhnya tan papĕgatan drawa kadi titis iṅ maṇik bañu*
11\1\11. kāṅĕn denya katuhwan iṅ giṇa mamighnani tapa wipathâgawe hala, yadyastun kawaśā pira ṅ sukha tĕmun yan amuhara hala ndya don ikā, mwaṅ yan tan kawaśā katon tĕtĕp i śāpa nira paṅawaśanya tan wuruṅ, kodāsīnan irêka ta pwa pinalar palar ika siha saṅ hyaṅ Īśwara*
12\1\12. mampĕh mātra laranya luhnya pinakembuh i manis i matanya yan wulat, luṅsur luṅsur ikaṅ tapih pinakatambĕh i raras i tĕṅah nikâlaris, hrĕknyâlwan ya samar samar tuna tunâmuwuhi manis i de nikâṅucap, aśrī warṇa nikâṅĕlih wĕnĕs ikâṅhalĕpi kadi wĕnĕs niṅ abrata*
13\1\13. luṅhā lampah ikânĕlat ri hirĕṅ iṅ gagana hanan awās hanan samar, rĕp mukṣânusup iṅ rĕmĕṅ kadi wulan lumaku kasaputan lamad lamad, lwir wintaṅ sumurup katonan ika riṅ wĕkasan asĕmu marmakê kapö, rĕm niṅ megha tinūtakĕnya manicip nicipi jawuh awarṇa cātaka*
14\1\14. ramyanya n pamĕgat laṅit lĕpas adoh tĕka ri sadawatā nikaṅ limut, agyā de ni panas hyaṅ arka karaṇanya n alisuh atawĕṅ tawĕṅ hima, prāpta ṅ truh sumaput prabhāwa ni lakunya wahu mari huyaṅnya kāṅinan, tūt Gaṅgâhawan indracāpa tumurun lari nika sukha mampir iṅ wukir*
15\1\15. watw ânuṅgul amarwatâhrit aguhâtupis atiba tiban latāṅkura, ṅkā teka n dumunuṅ lukar ni darupanya pinahayu lugas siniṅsĕtan, tistis tan hana tīrthayātra wiku śakty atapa katĕmu śūnya kewala, aṅhiṅ handiwa handiwâgarawalan katĕmu marĕk anuṅsuṅ iṅ guyu*
16\1\16. priṅgâtyanta ruhurnya mānuṣa paran wĕnaṅa mara ri dohnya durgama, ṅhiṅ saṅ paṇḍita saṅ huwus tumĕmu ṅ aṣṭaguṇa sira wĕnaṅ marêrika, hetu dyah Hariṇī wĕnaṅ mara kajanman ika saphala dewakanyakā, lĕr denya n tumurun sawaṅ garagatī tumurun ahawan antih antihan*
17\1\17. tiṅhalnyâbayaṅan mamet i patapan saṅ atapa parananya bañcanan, riṅ Windhyācala rîndrakīla salĕbak wukir ika pinaran katuṅkulan, mwaṅ riṅ Rewatakāgra Gandhamadanādri masamun apa tan hanâtapa, hetunya n bhramitâpĕgâkuliliṅan kadi pakalaṅan iṅ niśākara*
18\1\18. lambuṅ niṅ Himawān kidul hana ta parwata śuci patapan hañar katon, tumraṅ teja nika prabhāwa nira saṅ sutapa tilaka niṅ jitendriya, aṅlīlâṅililan pahoman ira söh kukus ika maṅadĕg nirantara, lwīr oṅkāra mawindunāda kadi hĕnwa nira hĕlĕm anĕmwa śūnyatā*
19\1\19. buddhi dyah Hariṇī tumiṅhal irikaṅ patapan asĕmu harṣa niścaya, byaktâwās Tṛṇawindu ta pwa makapājaran iki liṅ ikânĕhĕr marĕk, līlâṅambah i hambal iṅ jalada saṅsaya samar asamun hibĕk jawuh, miṅsor lwīr ahawan turun turunan iṅ gupura sukha hanan kadînulur*
20\1\20. prāptêṅ parwata śūnya kaywan ika pakṣa wukir asĕgĕh iṅ hañar ḍatĕṅ, haryan mwaṅ hujuṅan sakêṅ pisaṅ alasnya rumarasah amet kalālatā, sakweh niṅ wulakan sumaṅgraha bañunya walahar ika pakṣa sāgara, jaṅgâṅambĕki pakṣa kasturi waṅinya hinaturakĕn iṅ drĕs iṅ barat*
21\1\21. wahw âron anak iṅ pakis haji katon sukĕt i pasusupanya durgama, sakweh niṅ kayu nora tan pagati de niṅ anila tĕka riṅ tṛṇāṅkura, ndan trāsâsĕpi tan paron kapanasan paḍa ragas amalar malar jawuh, waṅkal seṅwan alīt alīt bataṅ agöṅa hĕlĕm i paṅadĕgnya riṅ juraṅ*
22\1\22. lwir tan pahyaṅ ikāṅ alas hana giraṅnya wahu linawad iṅ warāpsarī, tapwan marma dahat panuṅsuṅ ika kewala kusuma yayā maweh sukha, lumrâkweh tumibêṅ gĕluṅ kadi tinap sawaṅ aṅit aṅitan sĕkar taji, kady âṅĕmbaṅ akon aṅantya pakamaṅgala nika tanĕmĕn ya dewatī*
23\1\23. lĕṅlĕṅ niṅ talagânamar tasik anak tuna tuna kawi nora maṅlĕṅĕṅ, paṅgaṅ wwadnya kakumbah iṅ bañu sulurnya wahu mĕtu satuṅtuṅ iṅ tanah, i groṅ groṅ i pasir pasirnya mawatu dyan aniru niru piṇḍa niṅ karas, līlâṅanti darā putihnya kadi śaṅkha madulur aṅurambat iṅ hĕnī*
24\1\24. ṅkā ta dyah Hariṇī marâdyus amĕḍar tĕṅah abuṅah amawwahan gaḍiṅ, mālih ṣaṭpada niṅ saroruha maliwran i wĕtis ika kesisan tapih, romanyâwilĕtan marê susu nikâniru niru rakĕt iṅ lumut lumut, kĕmbaṅ niṅ kumudâṅlilir kadi tinaṅhi winulatan ikâṅdadak mĕkar*
25\2\1. ri sampun ika mĕntas aṅliga ligā kadi taman aśarīra dewatī, titis titis ikaṅ wĕhaṅ satitis iṅ bañu wulakan anumbĕr iṅ paras, lumöṅ amiluluk gaḍiṅ kahudanan susu nika kasarambahan bañu, sirat ni bañu niṅ gĕluṅ kinirab aṅhiribi kukus i sāri niṅ puḍak*
26\2\2. titis ni madhu niṅ madhubrata baṅun lĕṅa waṅi humaḍaṅ hanêṅ śilā, pawitra hana tīrtha nirmala sumaṅgraha ri harĕp awarṇa pahyasan, hrĕbuk hrĕbuk i kĕmbaṅ iṅ sarasijâsĕmu hawu hawu muṅgu riṅ cupu, hirĕṅ ni kucup iṅ trikañcu sumĕlat kadi sipat awawan puḍak puḍak*
27\2\3. lumampah aṅĕlih kaṅelan apa tan tahu mahas ahas iṅ wanāśrama, sĕkar niṅ asanâmayuṅ kuniṅ apiṇḍa mamayuṅana kāla niṅ panas, paḍâṅrĕs atatā ṅ wuluh kadi harĕp tĕkĕnakĕna tan intar aṅhaḍaṅ, gaḍuṅ kadi kamāsihĕn paḍa lumuṅ baṅun aharĕp anuntunêṅ hĕnū*
28\2\4. huwus tĕka riṅ āśramâṅiṅĕt iṅĕt ry ulaha nika mĕne n panĕmbaha, nĕhĕr lumaku muṅgah iṅ gupura saṅśaya manaha nahā marê dalĕm, aluṅguh irikaṅ bukur paṅaraṅanya nĕhĕr asidĕhâṅure gĕluṅ, cĕcĕk masahuran sakê wuri pinakpak ika pinakadūta niṅ hala*
29\3\1. bhagawān Tṛṇawindu sĕḍĕṅ ajapa nitya Śiwasmaraṇa, asamādhi kumöl katĕmu hĕniṅ i buddhi nira n humĕnĕṅ, dwija śukla suśīla sira pinakadarśana riṅ patapan, kadi Waiṣṇawawimba pawulatan ira n pamutĕr guduha*
30\3\2. i rare nira ṅūni hati nira hibĕk sukĕt aṅrahabi, inĕnö ni rajah tamah ira karaṇanya n aron asĕwö, atuha pwa sira wruh aṅaji guṇa niṅ guru nora kari, hana sattwaguṇâmaṅani sukĕt i buddhi nira n patapa*
31\3\3. wijayêṅ patapan dwijawara makasādhana yoga nira, anukūla ri jöṅ nira sahana niṅ indriya nora wani, aṇimā laghimādi kakaratala de ni samādhi nira, kamumukṣuhan aṅhaḍa marĕk akĕlir swaśarīra nira*
32\3\4. ri huwus ni samādhi nira linĕsu rakwa harĕp mijila, anĕlat rarab iṅ rĕrĕb aṅuraṅi tan panĕlĕs harĕpan, larap iṅ kilat iṅ gagana kadi dinĕmwan aganti lumöṅ, paṅapö ni gĕrĕhnya kadi mamisiki n hana wāhu ḍatĕṅ*
33\4\1. mijil muniwarâhawan hĕniṅ i buddhi nira laku nirâṅhade hade, pijĕr mulat i posik iṅ jaladhi ramya tĕpi nika katuṅku tuṅkulan, ri tiṅhal ira riṅ bukur saṅ araras winulatan ira maṅligā ligā, ya kāraṇa nira n parâgarawalan saṅ ahayu tumuluy madan tapih*
34\4\2. saṅ ugratapa nirwikāra tamuyan wĕkas iṅ ahayu riṅ kadewatan, salah sĕmu manis manis nira baṅun manis iṅ anĕmu mitra riṅ hĕnū, dudū sukha nira n mulat paḍa lawan sukha niṅ atamuyan kadaṅ kadaṅ, ikaṅ turida rāga sampun amatĕh milu milu mamiratyakĕn manah*
35\4\3. aniṅsĕti hĕniṅ ni buddhi nira śuddha ni basahan ira n siniṅsĕtan, subaddha daluwaṅ siṅī pinakabaddha nira pamadha riṅ rajah tamah, samar tura turah ni bhasma nira paṅgĕsĕṅ ira wiṣayâtĕmah hawu, jamaṅ kadi mahā taraṅtaṅĕn i sampĕt ira huwus anampĕtîndriya*
36\4\4. marĕk sira sulakṣaṇâdara maṅakṣama kamĕna nira n paluṅguha, katon upaśamâtalaṅkup aṅagĕm kayu kanaka supattralepana, tamuy nira masewa dharma pakatonan i manah ika bhakti kewala, prasiddha guru śiṣya rūpa nira kālih i papupul irêrikaṅ bukur*
37\4\5. anĕmbah ikaṅ apsarī mĕtu rarasnya tan asarag aṅambĕk ambĕki, lĕmĕs ni luṅayanya kālih ajajar kadi pĕpĕsa kahambĕṅ iṅ susu, laris ni jarijinya sampun atalaṅkup inayat inamĕr marêṅ mukha, amatyakĕn i raśmi raśmi ni liriṅnya n api miṅay aṅīrakĕn wulat*
38\4\6. lanâṅiṅĕt iṅĕt dwijeśwara tumon hayu nika winiweka riṅ hati, tulis kanaka wahw inuṅkaban aṅāśraya ri buṅah ika n pabhūṣaṇa, ahadyan ahĕnĕṅ nĕhĕr masidĕhâsĕmu taruban i kāla niṅ gawe, yadin haliwatêṅ sabhā tan alaraṅ halĕpakĕna maḍampa mās tatur*
39\4\7. sinaṅśaya nirâlumâluñuta madhya nika kulayĕn iṅ pasaṅgaman, susunya winaliṅ nirêmwa gamĕlĕn ri kahiḍĕpan ikôṇḍuh onḍuhan, wĕtisnya kadi marwi maṅgarita paṅkwakĕna kahiḍĕpanya de nira, mukhanya gumawaṅ ya rakwa tinahâlwaṅa hilaṅa ri kāla niṅ tilĕm*
40\4\8. hyaṅ iṅ nagara kālasan pawulatanya n anuruni rikaṅ wanāśrama, madhubrata baṅun pinañjiṅan ikâṅidĕri salaga mĕtta riṅ sĕkar, puḍak kadi panĕmpa nĕmpahan ikâsĕmu maniliha lambay iṅ ṭikā, amānuṣa hayunya kenaka nikâmulaṅunakĕna riṅ jitendriya*
41\4\9. kayogyan iṅ apiṇḍa ratna liniṅir saparana nika ta pwa hĕmbanĕn, hade kumĕḍapa n wulat yan aṅadĕg tĕhĕr aṅadĕga tan paluṅguha, yadin lukara kenya tan wruh amahaywa kahalĕp ika denya n aṅligā, sawaṅ sawaṅ iṅ aṅhĕmū guyu kapantĕs ika pamapaganya riṅ wulat*
42\5\1. āścarya buddhi bhagawān Tṛṇawindu denya, ndātan hana hyun ira mātra sumöṅa riṅ twas, kewalya susthira manah nira tan prapañca, maswāgatâmanis ujar nira sārjawâtwaṅ*
43\5\2. rakryan kṣamākĕna kamîbu paran kitâri, strī tan wruh iṅ bhaya ri durgama niṅ wanādri, aṅhiṅ katon kita wĕnaṅ mara nirwikāra, prāptâṅĕnĕs maniluman baṅun indrajāla*
44\5\3. āsĕṅka ni ṅhulun i māsku tĕkanta maṅko, strī niṅ wiśeṣapuruṣa prabhu cakrawarti, tan sah kinuṇḍaṅ i sĕḍĕṅ niṅ aburwa burwan, ndā ṅke n katĕmwa samayanta lawan priyanta*
45\5\4. strī tan padharma ta kunaṅ kita kāri śoka, swāminta tan pahamĕṅan kawi tan pawastha, ambĕkta wikwa manusup nusupêṅ alas göṅ, sambin hiḍĕpta wulikĕn palarĕn katĕmwa*
46\5\5. anwam kunaṅ kita katuṅhapan iṅ bapebu, muṅgw iṅ kadaṅ maṅupapīra maweh larâmbĕk, mārganta lampus aṅusir wanadeśa śūnya, ahyun lumakwa wiku kilya rarā wiratya*
47\5\6. hyaṅ hyaṅ niṅ āśrama kunaṅ kita diwyacakṣuh, wruh riṅ jitendriya sadābrata tan kĕnêṅ strī, buddhinta mogha mawĕlas mulat iṅ daridra, prāptânurun paran ikā paṅanugrahanta*
48\5\7. rakryan hiḍĕpku ri hayunta sakêṅ wanādri, ambĕt ni sinwam iṅ aśoka marê tĕṅahta, molah kadînĕluk ĕluk luṅ ikaṅ gaḍuṅ mrik, tan sah katon i luṅayanta lĕmĕs lĕmĕsnya*
49\5\8. amraṅ baṅ iṅ katirah arja hanê laṭinta, tuñjuṅ birū mĕkar alurw akusū sugandha, mālih lurunya mamanis kawawê matanta, mimbâmarāśraya tikĕlnya hanê halista*
50\5\9. polah nikaṅ kusumasāri hanê wiwalta, maṅgiṣṭa wāhu rinĕmĕk tumibê kĕcapta, paṅhrĕṅ nikaṅ bhramara muṅgw i taṅis taṅista, hīs niṅ tusāra rumarab makajanma luhta*
51\5\10. sandeha buddhi mami de ni halĕpta māsku, dūra n manuṣya kita kewala dewaputrī, de niṅ manarka ri ḍatĕṅta mahāprabhāwa, saṅkê hyaṅ Indra mapa donta warah kamîbu*
52\5\11. nāhan panarka nira marma dahat rasanya, mambö tilam kadi huwus wruh i rumrum iṅ strī, śṛṅgāra dewaduhitā kawĕlad hatinya, maṅgĕh ri buddhi bhagawān kĕna bañcananya*
53\6\1. suraputrikā sumahur ādara mulat awiraṅ tumuṅkul anaṅis, bhagawān rĕṅön pawarah i ṅhulun aṅusir aṅāśrayê kadi kita, taha tan sakê Surapati n ḍatĕṅ aṅĕnĕs amet pradeśa wĕgilĕn, mwaṅ asambhawa n hyaṅa niṅ āśrama panaha nahā dwijeśwara hade*
54\6\2. tuwi tan manuṣya maniwi prabhu madulur aburwa burwa riṅ alas, hayu ni ṅhulun taha tan antuk iṅ aṅalap alap sakêṅ giriwana, riṅ apa n rarâharĕpa wikwa manusupa manĕmbahêṅ wiku talun, pisaniṅw ajalwa kawi mūrchita layat alaṅö manambaṅ anadin*
55\6\3. bhagawān manĕhta huniṅan humulunakĕn awaknya tan patĕbusan, tuwi hetu niṅ mara ri jöṅ dwija taruṇa bhaṭāra Dharma maṅutus, i ratĕṅ nikaṅ brata samādhi kakawaśa tĕkapta sampun amatĕh, mĕtu tan pasaṅkan inucap wulatana tariman ṅhulun phala nika*
56\6\4. hyaṅĕn i ṅhulun ri pada saṅ dwija taruṇa kaśuddhyanôtus utusĕn, pisanīṅw anĕṅgaha mĕne n pasuruhana sĕkar lawan bañu damu, marĕkêṅ paturwan aṅisapwakĕna suku munīndra riṅ pakasutan, tan asambhawa n hulun anaṅhuluna yan apuyĕṅ dwijarṣi majapa*
57\6\5. arĕnah tĕkapnya n aṅucap kama riṅ ujar amighnani brata tapa, mata mesi luh saha taṅis winulatakĕn ikā wineh amanisa, ajajar pasaṅgraha nikā susu waṅi ni pipinya lāgi sumaji, kadi pādapâṅlih alaris tĕṅah ika pasĕnāha ri dwijawara*
58\6\6. umĕnĕṅ dwijarṣi rumase wacana nika tĕkā waśâṅhamu hamu, smaradūta kewala manisnya n aṅucap ataṅis lanâmĕlas arĕp, wĕkasan dwijendra wihikan ry abhimata nika yan pamighnani tapa, mĕtu kadwijātyan ira nora kawĕdi nira sāhasânapathani*
59\7\1. aḍā wipatha ko pakojar iku dhūrta tan aharĕp i haywa niṅ tapa, huwus wruh aku yan pakona Suranātha karaṇamu ḍatĕṅ mamañcana, ikaṅ hala gawemu tan wuruṅ amaṅsulana malĕsanêri ko mĕne, manuṣya tĕmahamwa tan waluya riṅ surapada wĕkasamwa dewatī*
60\7\2. yadin śatasahasrabhāgan i sukhaṅku n ataki taki niṣparigraha, tathāpi kapana n samaṅkana sukhaṅkwa k aṅusira sukhêṅ surālaya, hana pwa sukha niṅ manuṣya masamāgama mapa ta gawe nikâdhama, lĕhĕṅ juga ṅ anĕmwa pātaka sakêṅ katuduhana kabañcanâtapa*
61\7\3. nahan liṅ ira sāhasâṅḍawuhi śāpa nĕhĕr anudiṅî kiwâṅdĕlö, prapañca surakanyakā kahilaṅan hurip apĕga ri tan sih iṅ Widhi, ri doṣa nika rāga rāga n aṅusir sutapa pisaniṅūn kabañcana, alum kadi gaḍuṅ pinuṅgĕl aṅayuh sĕkar iṅ asana tan wuruṅ pĕjah*
62\7\4. tumuṅkul i harĕp dwijarṣi makacāmana rarab i lĕbū ni jöṅ nira, hanan kadi waśâṅdĕlö nĕhĕr aminta winaluyakĕn iṅ surālaya, mĕhāh salahasâtĕpak jaja manĕmbah aḍĕkuh amalar kasanmata, apan harĕp iṅ antaśāpa karaṇanya n aṅucap amanis maṅañjali*
63\7\5. dwijarṣi huripĕn ṅhulun titisanâmṛta waluyakĕnêṅ kadewatan, ĕmās maṇik anekawastu kĕta ṅ enaka panĕbusa ni ṅhulun hurip, ṅhulun pwa kasihan muwah syapa pametana pirak i rikaṅ tapowana, mataṅnya k anaṅis panĕmbaha ri jöṅta panĕbusa ri jīwa ni ṅhulun*
64\7\6. tuhanku bhagawānku hāh sipi lalista wulatana manĕhta kāsy asih, harĕp muliha tan wĕnaṅ mulih aṅantya ri kita kita melik i ṅhulun, unĕṅ niṅ abapebu tiṅhalana denta mapa karika hetu niṅ hĕnĕṅ, kĕdö harĕp anona māti kĕna śāpa karika kita tan wruh iṅ wĕlas*
65\7\7. ahā mpu wihikan ṅhulun ri wuyuṅanta kalalarana śuddha niṅ tapa, kṣamākĕna manĕhta tan tugĕtananta sakasalah i śīla ni ṅhulun, prasiddha kita paṇḍitânumata riṅ wiguṇa wipatha tan wruh iṅ krama, si sĕmbah ika jampya niṅ kadi kita n lumĕkasa wuyuṅ iṅ kadi ṅhulun*
66\7\8. kucup niṅ asanâluru ndan amalar karirisana ri taṅgal iṅ kapat, gaḍuṅ lumay aṅolakĕn tawaṅ aluṅluṅan amalar anĕmwa rambatan, hĕlaṅ midĕr anambayaṅ saha taṅis kapanasan amalar drĕs iṅ jawuh, ṅhulun pwa kalaran mataṅnya k amalar turunana wara de dwijeśwara*
67\7\9. ahā pahalawö ta koṅ awakana ṅ kapalaṅ alaṅ i demu n apsarī, kadaṅ kadaṅa de bapebu pĕkulĕmwa paḍa kari sirêṅ kadewatan, pĕjah ṅaran iki syapêka ta taṅis taṅisana mulatâsihêri ko, wĕlasku ri hayunya sis mapa tikī hamĕṅana niki yan pĕjah mĕne*
68\7\10. bhaṭāra Suranātha tiṅhalana de nṛpati kasih arĕp patik haji, huwus kalĕmahan śināpa kapana n maluya muwah i pāda saṅ prabhu, hilaṅ manĕ manĕh Surādhipati tan wuruṅa pĕjaha riṅ pamañcanan, riṅ āśrama wĕkas ni jīwita patik haji wiphala pakon Surādhipa*
69\7\11. prabhu prabhu rĕṅön taṅis ni Hariṇī kapĕgan aputĕk aṅhiḍĕp lara, pĕjah pinatiwar kinonakĕn i tan kawĕnaṅ ika gawe dinohakĕn, ikaṅ gati śināpa sis ya katahā ya katĕmu tuluṅĕn patik haji, pati pwa balik iṅ hurip lara lalis pwa balika ni wĕlas Surādhipa*
70\7\12. wijil sahana saṅ hyaṅ iṅ kusuma wāhu sumalaga nihan lawad ṅhulun, hurip gĕlisa ni ṅhulun ya palakunta ri yatiwara haywa tâsuwe, kunaṅ yan agĕgĕh dwijarṣi palalun sawuyuṅ ira sadenya saṅkulĕn, tuhun kita lumĕṇḍwa lĕṇḍwa ri śawaṅku gĕsĕṅĕn i pañaṇḍi niṅ wuṅū*
71\7\13. manis ni mata ni ṅhulun labuhĕn iṅ jaladhi luh irikaṅ tasik madhu, raras ni waja ni ṅhulun hañutĕn iṅ śrigaḍiṅ i pucak iṅ gunuṅ gula, lĕmĕs ni lĕṅĕn i ṅhulun lĕpasĕn iṅ gaḍuṅ aṅĕlih aṅolakĕn tawaṅ, laris ni wĕtis i ṅhulun kĕkĕsananta kĕmitana ni dewa niṅ puḍak*
72\7\14. kĕlab ni tapih i ṅhulun suji ya teki pupulakĕn i posik iṅ sĕkar, pataṅkis i giriṅsiṅ i ṅhulun aṅantya ri lĕṅĕṅ i kiriñciṅ iṅ bañu, pĕnĕd ni laku ni ṅhulun tan asarag waluyakĕna ri lampah iṅ liman, pĕpö ni panaṅisku tan kahuniṅā ḍawuhakĕna ri śabda niṅ cucur*
73\7\15. ameta maṅunĕṅ galuh kita pamorana ni kusut i roma ni ṅhulun, ri mimba ni taman ta paṅlĕpasananta ri rĕṅu ni halisku yan tikĕl, gĕmuh ni susu ni ṅhulun wahu mijil tuhañaṅakĕna riṅ pucaṅ gaḍiṅ, wĕnĕs ni mukha ni ṅhulun hañutĕn iṅ wulan inĕmukan iṅ lamad lamad*
74\7\16. pamādapa ni madhya ni ṅhulun aros kirimakĕn iṅ aśokapādapa, ĕbun hana ri tuṅtuṅ iṅ tṛṇalatāṅkura patuwawanê luh i ṅhulun, lawan pañurigênunus ni paṅawakku rakĕtakĕna denta riṅ tulis, luṅid ni kuku ni ṅhulun turuṅ aṅanya ri jaja jajar iṅ sĕkar taji*
75\7\17. nahan śruti ni de nikânaṅis atuṅtuṅ ucapan amĕlas mĕlas harĕp, samasta para dewa sūkṣma humĕnĕṅ tinaṅisan ika tan hanâṅlawad, arĕs hawa hawākĕnâwĕdi kumöl wruh i gĕgĕh i wuyuṅ dwijeśwara, paḍâṅrĕs anaṅis naṅis taṅis ikā piniturun ika muṅgu riṅ waneh*
76\7\18. taṅis taṅis i dewa niṅ kusuma sūkṣma tinaṅisakĕn iṅ madhubrata, taṅis niṅ amarāśrayêṅ wulan awā tinaṅisakĕn i śabda niṅ cucur, taṅis taṅis i dewa niṅ jalada cātaka manaṅisakĕn hanêṅ tawaṅ, taṅis taṅis i dewa niṅ masa kapat tinaṅisakĕn i gĕntĕr iṅ patĕr*
77\7\19. muwah dyah anu mojar asrĕt ucapanya tuna tuna sinambaṅan taṅis, mpu ḍaṅ hyaṅ apa tāh inanti ni manĕhta paṅuṣadha ri duhkha ni ṅhulun, yatan hana hiner manĕh dwijawarâsiha humuripana ṅ huwus pĕjah, kṣamākĕna magöṅ ṅhulun mpu warahĕn duga duga mara tan harĕp harĕp*
78\7\20. nahan rasa ni de nikânaṅis aminta winaluyakĕn iṅ kadewatan, udhāni bhagawān paṅawruhana de nira mulat amanis wawaṅ lipur, apuy siniram iṅ jawuh paḍa ni suṅsut ira tan agĕgĕh wawaṅ paḍĕm, sĕrĕh waṅi lawan duh iṅ wwah aramĕs ri waja paḍa ni de nirâṅucap*
79\7\21. paran karika tan sihaṅkwa ri kitânaku kita karikâpan uttama, manuṣya tuwi sāwakanya yan atön mara mara hiniḍĕp kadaṅ kadaṅ, kunaṅ saṅ agawe laranta paramārtha nira sira bhaṭāra Śaṅkara, lukat ni kapalaṅ nikaṅ sukṛta mārga ni kapalaṅ i denta dewatī*
80\7\22. priyanta riṅ anādijanma dadi mānuṣa lituhayu sūryawaṅśaja, narendra Raghu rakwa mānak aniru prakaśita subhagêṅ purāntara, apañjy Aja dhanurdharânwam isi niṅ Raghunagara turuṅ smarātura, tuhun kita dine bhaṭāra yugalanya muwah akurĕnâsihê kita*
81\7\23. kunaṅ pwa siha ni ṅhulun ri kita tan kalawasana dadinta mānuṣa, aṅālihana kaprabhun kita lawan saṅ Aja sukha sarājya tuṅgalĕn, tuhun pamĕkasanta wīja sawijîrika kita maluyêṅ kadewatan, sĕkar sumanasântakanta ya tikâmĕgatakĕna ri śāpa ni ṅhulun*
82\7\24. huwus pwa kita mantuk iṅ surapadânaku katĕka tĕkêṅ wwaluṅ tahun, samaṅkana narendra saṅ kawĕkas iṅ nagara muliha riṅ kadewatan, apaṅgiha muwah lawan kita tumĕmwakĕna phala nikaṅ kadigjayan, mataṅnya pahayun manahta sukhamārga matĕmahana rājaputrikā*
83\7\25. nahan rasa ni de nirâmĕgati śāpa nira tĕhĕr ajar satorasih, ri mūla ni dadinya len tĕmahananya tinalatah irâgalar taṅan, kunaṅ pwa wĕkasan hiḍĕpnya ri kaśāpa nika kadi wineh anugraha, unĕṅnya matĕmah luh adrĕs i kapö lara turida nikâtĕmah taṅis*
84\8\1. hāh saṅ mukṣa ri luhku tan pahamĕṅan namu namu pĕjah iṅ pasaṅgaman, maṅke pwâmbĕka niṅ prahāsana bisâṅhari harih iṅ arĕs pinaṅkwakĕn, ṅūni n hyaṅ kita riṅ surālaya manĕhta milu matĕmahan warāpsarī, maṅke pwâṅdadi rājaputra kita her ṅhulun atĕmaha rājaputrikā*
85\8\2. hāh swāmiṅku dudut ṅhulun ri juraṅ iṅ lĕpihan alal aṅölakĕn laṅö, hĕmban riṅ wwat aśokapādapa tĕṅahku pagamĕlana luṅgah iṅ gaḍuṅ, suṅsuṅ riṅ maṅunĕṅ galuh lulut unĕṅku ri kita kaka tan wĕnaṅ kinas, riṅ paṇḍan haḍaṅĕn ṅhulun lumaku śoka laku laku ṭikâhawan puḍak*
86\8\3. nāhan ṅrĕs ṅrĕs i samba sambat ika kāsihan alal apasah lawan priya, tan sih niṅ Widhi mogha tan patuluṅan karaṇa nika manĕmwakĕn lara, de niṅ gyānya tumĕmwa janma saṅ aniṅgalakĕn iriya riṅ kadewatan, amwit matya manĕmbah iṅ dwijawarânĕhĕr aṅusapi luhnya riṅ sabuk*
87\9\1. huwus praṇata bhakti tan paśaraṇāśraya mati lumah iṅ pamañcanan, humuṅ taṅis i sundarī nikaṅ alas hinariwuwu ni śabda niṅ gaguṅ, rĕrĕb kusumasāri tan papĕgatan kĕtug i tĕḍun iṅ ertalîṅ juraṅ, luṅ iṅ gaḍuṅ aṅindracāpa humaḍaṅ hawana nika madadya mānuṣa*
88\9\2. hyaṅ Agni hana riṅ śarīra mijil aṅgĕsĕṅi śawa nikâgilaṅ gilaṅ, kasiddhyan ira saṅ dwijarṣi gumawe dilah ika karaṇanya n ujwala, bukur pamiḍaran ndatan milu gĕsĕṅ kadi jalada rinĕṅgan iṅ kilat, samantaji paḍĕm tuhun hana kukusnya kari sakukus iṅ damar pĕjah*
89\9\3. hayunya milu bhasmibhūta tĕka riṅ gĕluṅ ahawuk amiṇḍa riṅ kukus, lumöṅ wa nikaṅ asthi mātra kadi śeṣa ni luru ni matanya yan wulat, baṅun tura turah nikaṅ sipat ikaṅ latu latu tumibā paḍâhirĕṅ, hilaṅ sinirir iṅ samīraṇa hawunya tumuluy anarīra riṅ hrĕbuk*
90\10\1. saṅ hyaṅ niṅ suraloka tan pahamĕṅan namu namu pĕjah iṅ pamañcanan, sūkṣmâṅjanma marêṅ Widarbhanagarī sira ta pinakasāri niṅ sarāt, putrī śrī Krathakeśikeśwara nĕhĕr hayu nira kadi ṅūni n apsarī, khyāti śrîndumatī panaṅgah i sira n pamukha kadi śaśaṅka pūrṇama*
91\10\2. lwīr iṅ swapna wijil nirâdbhuta karĕṅwan i wali nira riṅ kadewatan, rĕmrĕm taṅ daśadeśa de ni sahab iṅ jaladakusuma muṅgu riṅ tawaṅ, lĕṅlĕṅ de ni gĕrĕhnya ṣaṭpada maliwran apupul irikaṅ limut hrĕbuk, sumyuk taṅ madhupuṣpawarṣa madulur jaya jaya ri jayā nṛpātmajā*
92\10\3. ṅūni n tuṅgal anak nareśwara lawö manah ira ri wijil nṛpātmajā, ndātan pembuh ikaṅ sukhê sira baṅun bañu humidĕṅ aṅanti riṅ ranu, maṅke n pembuh anak nirâhayu sinambhawa maṅadĕha lakṣmi niṅ purī, embuh göṅ kadi sāgara rwab amĕpĕk sukha nira ri wijil nṛpātmajā*
93\10\4. rakryan saṅ pinakeña rakwa kulawaṅśa wĕka wĕka kadaṅ kadaṅ haji, aśrī warṇa nirâraras kadi saroja kinĕlabakĕn iṅ ryak iṅ bañu, de niṅ mĕñcuh aṅambĕk ambĕki sabhāwa nira tĕka hirĕṅ kineriṅan, suswan bāhwan agasyak aṅhalĕpakĕn wruh iṅ aṅinakanê tuhan tuhan*
94\10\5. lāwan towi nirâhalĕp marĕka hadyana kunaṅ asawaṅ priyambada, ndan parnah kaka de nirêña nira karwa sira paḍa suśīla wīryawan, kālih kālih irâṅharis haris anuswani rahina wĕṅî suputrikā, saṅkêṅ swarga hulun tuhâṅgĕh ira ṅūni ri hana nira riṅ kadewatan*
95\10\6. wwaṅ ri jro juru niṅ mĕṅĕs pinarĕk iṅ wagĕd amirit i hatwik iṅ manis, sakwan selwan atūt manahnya kalawan kabayan iṅ arĕjêṅ kaguṇḍikan, tuṅgal riṅ katĕkāsihan lawan ikaṅ pinuji pinakagusti riṅ raras, rūm rakryan nṛpaputrikā mawa hayunya tuhu ratu ni raśmi niṅ prajā*
96\10\7. strī māwak caturaṅga sabhya tan athāni panagara tĕkâhawan ratha, prāyâpāmbĕkan aśwasañcari lakunya wagĕd aniru lampah iṅ liman, nistanya n wiparīta rūpa nika tan kasah i pada narendraputrikā, himpĕr peka minantryakĕn huwus abhūṣaṇa hinalĕpakĕn yayâhala*
97\10\8. rakryan rājasutânwam eṅgal atuhâṅiṅĕt iṅĕtakĕn aṅdĕlö tawaṅ, aṅliṅliṅ kinaharṣan iṅ kaka  kakâmwaṅi sira rinĕbut pinaṅkwakĕn, kahyun hyun kumurĕb kurĕb kumĕdal asriṅ aniru niru putra niṅ pĕñu, wahw âhuntw aputih katon sĕḍĕṅ irâsĕmu guyu baṅun aṅhĕmū mĕnur*
98\10\9. solah bhāwa nirâmaṅun sih aṅĕwah bapa bapa juga de nirâṅucap, yan paṅjaṅkah aṅaṅguh aṅguhi gumoh lumaris asĕmu lĕmbu kanyakā, mogâhyaṅ sira yan maluṅguh ararĕm tumiru tiru paluṅguh iṅ gaṇa, yan sore mulat iṅ wulan wruh awawā wulan anuduhi wimba niṅ wulan*
99\10\10. endah buddhi nikaṅ waneh mamitaṅis mitaṅis i sira harṣa riṅ taṅis, eṅgal mary anaṅis pinakpak amanis wulat ira sinawe pinaṅkwakĕn, len tekaṅ harĕp iṅ halâhala halan mamalaku hala hāsyakāraṇa, maṅkin tībra raras narendratanayâhayu ri huwus ira n paweh ala*
100\10\11. anwam tapwan apâsarik hayu nirân inaṅĕtan apupuk ri wunbunan, tan paṅde hala tambĕh iṅ hayu bajaṅ bajaṅ ira mata niṅ lawak bulu, pantĕs yan pagĕlaṅ lawe wĕnaṅ i kāla nira kapĕjahan rare bajaṅ, tambā niṅ sĕgu tuṅtuṅ iṅ sĕrĕh aṅimbuhi manis ira yan hanê rahi*
101\10\12. ndi nyū danta paḍā mĕne n lĕwiha yan marĕk i sira sĕḍĕṅ pinaṅkwakĕn, lāwan ketaka dūra n aṅhiriba nista nika n inuparĕṅgan iṅ ṭikā, sakweh niṅ kusumâwĕnĕs pinakataṇḍiṅ ira wawaṅ alum sakêṅ taṅan, maṅgĕh de niṅ anuswanî sira dudū lawan anak anakan sinuswakĕn*
102\10\13. eṅgal wruh tinitah bisâtaratayan wĕgig aṅadĕg adĕg wawaṅ tibā, guywan wruh makukuk bayan tinañakĕn kahanan ira bisâtukup mata, sorêsuk malĕbū lĕbū cala kinon ahuwusana ya saṅkan iṅ taṅis, harṣânon gigirĕn sirâṅgyat anĕpak bisu bisu nĕhĕr aṅgigir gigir*
103\10\14. dudw aṅkĕn wĕṅi de nira n wruh aṅucap mari bisu bisu saṅsayâbĕnĕr, sampun rakwa sirâpupak pinakapūrwaka nira n aṅajî munīśwara, prajña wruh ri kalīṅa niṅ pada kadi wruh alawas anulus wicakṣaṇa, eṅgal pathya ri kaprayogan i rusit niṅ aji kadi tĕmah Saraswatī*
104\10\15. umwat śīghra tuwuh nirâhayu sawaṅ salaga niṅ asanâṅrĕṅö gĕrĕh, tapwan wruh riṅ iraṅ dahat kalukaran tapih awuda wudâgĕlaṅ  gĕlaṅ, tan pendah lĕṅĕṅ iṅ wuluh gaḍiṅ i kāla ni pamilĕt i luṅgah iṅ gaḍuṅ, mambĕt madhya nirâwĕlū buṅah i warṇa nika kadi giliṅ giliṅ kuñit*
105\10\16. nirwā tan paguṇa ṅ pupur pinakapahyas ira tĕwas aweh kram iṅ mukha, dūrâṅhaywana tan padon sipat irâṅlĕtuhi ri hĕniṅ iṅ matâbiru, lāwan taṅ paṅĕluk lĕṅĕn wiphala yeka karaṇa ni halis nira n tikĕl, wyarthâṅ tūlahanânukĕr nukĕri tan wuruṅ amaṅunakĕn srĕt iṅ susu*
106\10\17. sumraṅ sraṅ mata wahw atön ri lĕṅĕṅ iṅ gĕrĕh aṅirim irim lawan riris, aṅlūd ry ambĕk ira n rimaṅ taṅis ikaṅ bhramara kalilipĕn saḍĕk hrĕbuk, yan sore ri huwus nirâhawu hawu wruh amawa kalaṅön irêṅ natar, aṅhĕmban karas esi bhāṣa pinakānak anakan ira tan sah iṅ tanah*
107\10\18. piṇḍa dwādaśawarṣa kāla ni wijil nira rumara rara n hanê dalĕm, yan paṅhyas hyasi mogha tan kawanĕhan tiniru tiru sade nirâṅhyasi, sotan ta ṅ hyaṅ iṅ Indraloka kapana n tan apĕnĕda tĕmahnya mānuṣa, lakṣmī niṅ nagarâhulap mulat i rūpa nira n ahayu katwaṅ iṅ tulis*
108\10\19. miṅkil tapwan agöṅ payodhara nirâṅlĕwihi buṅah i tuṅtuṅ iṅ gaḍiṅ, hyaṅ hiṅ tāman aṅiṇḍarat sĕmu ni rūpa nira n ahayu muṅgu riṅ taman, tistis lālana tan hanâṅiriṅakĕn laku nira kadi tan tuhan tuhan, molah sumpiṅ irâsanâlum awĕnĕs baṅun awĕdi ri luñcip iṅ mata*
109\10\20. paṅrāt niṅ kalaṅön tinurwakĕn irêṅ watu karaṅ aṅilo wway iṅ ranu, tan śobhā humiriṅ lumah makakaraṅ hulu lĕṅĕn ira mūrchitâṅligā, paṇḍan raṅkaṅ aṅöbi tan panisi mātra ri sira n apulaṅ lawan hrĕbuk, amrĕm karwa karas lĕṅĕṅ kadi ṭikā piniturun inamĕr sakêṅ puḍak*
110\10\21. maṅkin marma narendra māsih anĕkāni samaṅinakanê manah nira, buddhi śrī parameśwarī sukha makānak i sira samanah nirênarih, maṅke n tan hana wahw atakwan ahiḍĕp nṛpati tĕka sirâṅhĕmū guyu, maṅgĕh buddhi nirâjajar lawan anak nira baṅun aṅabehi jīwita*
111\10\22. saṅ Bhojânak irâtuhâpagĕh ikaṅ guṇa ri sira paṅawruh iṅ ratu, sākṣāt prāṇawa īśwara nrĕpati kāsih ira sira suśīla nītimān, aṅhiṅ rakwa pakö nareśwara ri bhūmi nira sira sadā janapriya, maṅgĕh rowaṅ irâṅadĕg ri hiḍĕp iṅ mulat i sukha nira n paḍâpagĕh*
112\10\23. ndan griṅ saṅ prabhu saṅsayâbwat atĕlĕb maṅinak inaki tan tulus waras, tĕṅrān iṅ hurip iṅ śarīra paḍa rūkṣa mawarah i tĕkā nikaṅ pati, yekā hetu nirâṅutus marĕka riṅ dwijawara ṛṣi śaiwa sogata, mwaṅ mantrī winĕkas wĕkas nira n anak nira sumiliha ratwa haywa len*
113\10\24. sakweh saṅ winĕkas wĕkas paḍa tĕñuh twas ira kahĕnĕṅan mulat juga, de niṅ duhkha tumon i kāsy asih i saṅ kawĕkas ira dumeh sirâsiha, mojar mātra pĕgat pĕgat wĕkasan amrih asayut amĕlas mĕlas harĕp, luh lāwan sĕkĕl iṅ taṅis dulur i de nira sumahur i śabda saṅ prabhu*
114\10\25. he nāthaṅku huwus kapaṅku wacana nrĕpati rasa nirâwĕkas wĕkas, an saṅ Bhoja gumantya ratwakĕna yadyapi pĕjaha mĕne nareśwara, ndan lwir wyartha ḍawuh ni śabda naranātha ri sama marĕk aṅlawad lawad, āpan ṅhiṅ sira keṅĕ keṅĕt alawas kumalilirana kaprabhun haji*
115\10\26. śaktin de naranātha haywa lĕsu saṅ prabhu tahapana wedya kinkinĕn, śrī dewîndumatī katoliha katon uwuh uwuha nira n katiṅgala, mwaṅ saṅ Bhoja sirânwam ardha kapalaṅ wĕkasakĕna narendra riṅ prajā, ndān amrih mriha saṅ prabhu syapa parāśrayana sama marĕk mĕne n kari*
116\10\27. nāhan liṅ sama maṅlawad lawad i saṅ prabhu lara nira membuh aṅlare, wahw âṅlumpuhi saṅsayâmaṅĕti roga nira wawaṅ alum sirâwĕnĕs, tan polah sira tan kĕḍap ṅuni ṅuni n paṅucapa sira kewalâturū, ṅhiṅ maṅguh kalawan miṅĕl sahur ira n tinaña tañan i de nirâlara*
117\10\28. satya śrī parameśwarī tan awĕdîṅ pati tumuta ri līna saṅ prabhu, ndan dewîndumatī tinolih ira kāsy asiha nira mĕne n katiṅgala, mwaṅ saṅ Bhoja paḍânwam anwam anaṅis paḍa wihikan i tībra saṅ prabhu, kālih kālih irâpupul tinaṅisan pinĕkul ira nĕhĕr sinuṅkĕman*
118\10\29. ai Bhojaṅku wĕkaṅku haywa tan asih kita bapa riy arinta kāsihan, putrīṅkw Indumatīṅku bhaktya ri kakanta kita sarika sambhawâsiha, anwam kāri tuhanku deṅku kawĕkas riṅ iña lawan uwâmalar tuha, himpĕr hantiga niṅ manuk taḍahasih sy anaku tinuwawākĕn iṅ waneh*
119\10\30. wuṅsw amwīta bibinta matya tumutê kapati saṅ ahulun ṅhulun tuhan, lwâmbĕk māsku saṅ aprihêṅ bhuwana sĕmbahĕn iṅ amawa rāt kitânaku, ai putrîndumatīṅku māsku t ahurup tapih alah ibu kenku kenakĕn, soṅsoṅaṅkwa tapihta karwana lawan haji lĕpasa mamukṣa mukṣana*
120\10\31. sĕmbah ni ṅhulun alpadharma ri padadwaya paramawiśeṣapaṇḍita, pun dewîndumatī kayatnakĕna de wiwudhapati bapebwa māsiha, mwaṅ saṅ Bhoja muwah wuruk wurukĕn iṅ nagara palar anirwa saṅ prabhu, warṣājñāna parâdhipaṇḍita dumadyakĕna kawijayanya riṅ prajā*
121\10\32. nāhan liṅ parameśwarī tucapa saṅ prabhu kasih arĕp aṅhiḍĕp lara, saṅ hyaṅ jīwa hanê gulū nira lawan kĕtĕ kĕtĕg ira saṅsayâsamun, sampun kāku pasāra sāra ni warah yatiwara rinĕgĕp nareśwara, tan simpaṅ kadi de nirâṅayatakĕn panah aṅĕnani de nirâṅhiḍĕp*
122\10\33. tṛṣṇābandhana riṅ śarīra pinĕgat nira manah ira kewalâhĕniṅ, sadyotkranti linakṣyakĕn pataṅananya tumutupana simpaṅ iṅ hĕnū, lāwan mantra nikā ndatan dwa sira saṅ prabhu wibhu riṅ awak wawaṅ mĕsat, kewalyâśraya sūkṣma māri kahiḍĕp mamarĕṅi Śiwamārga dug mĕṅā*
123\10\34. sampun māti nareśwarâtri sakaḍatwan anaṅisi pĕjah nirâlara, śrī dewîndumatī muwah tinaṅisan kapati lumay awak nirâwĕnĕs, mādan śrī parameśwarī marĕk anĕmbah i śawa haji satya sādara, mājar yan sira milwa matya pawarah nira karaṇa ni luh niṅ aṅrĕṅö*
124\10\35. he nāthaṅku nihan ṅhulun praṇata bhakti tumuta saparanta tan saha, yadyastun kita dewatâthawa manuṣya huluna pakĕnaṅkwa de haji, putrī putra rarā sĕḍĕṅ mĕrĕ mĕrĕh kathamapi tan ikā katoliha, patrĕmta prabhu yeki haṇḍĕmana ni ṅhulun amah aku suṅsuṅ iṅ hĕnū*
125\10\36. nā liṅ śrī parameśwarī nĕhĕr apatrĕm amĕkasi hurip sirâsĕgu, himpĕr warṣa tibā nikaṅ luh i Widarbhanagara humilī mawah wahan, sambat sambat ikaṅ sarājya gumĕrĕh kadi kĕtĕr i gĕrĕh niṅ ampuhan, tawwan riṅ kusumâṅjrah iṅ masa kapat paḍa ni taṅis ikā n rinĕṅwakĕn*
126\10\37. prāpta ṅ truh kadi sĕmbu sĕmbur i jajâṅawara ri gĕmuh iṅ payodhara, warṇākāra nikaṅ kuwuṅ kuwuṅ apiṇḍa pupuk i rahi keṅgutan halis, polah niṅ kilat iṅ tawaṅ kadi kĕḍap niṅ asamaya kapaṅgihêṅ taman, his hīs niṅ bañu muṅgu riṅ tarĕtĕpan kadi luh iṅ anaṅis pinaṅkwakĕn*
127\10\38. muṅgw iṅ maṇḍyusa kāli kālih ira mogha kadi kinasut iṅ pasaṅgaman, keṅĕr mātra gulū narendramahiṣī kadi cala cala tan panūt kinol, piṅgir niṅ kanin iṅ jajâsĕmu mirah kadi karagĕt i tuṅtuṅ iṅ kuku, rāhĕn siñjaṅ ira n lume miṅay awarṇa wahu kawawa de nareśwara*
128\10\39. śrī dewîndumatī lĕwĕs lara nira n panaṅis asidĕhâṅure gĕluṅ, mambĕt madhya nirâṅgaluṅgaṅ araras tĕṅah ira sumawe ri saṅ pĕjah, tan kewran lukar iṅ tapih wijil i luh nira tan inusapan hanê mukha, sambat sambat irâṅrĕmĕk hati rasanya karaṇa ni taṅis niṅ aṅrĕṅö*
129\11\1. ahā bibi haji ndi sihta winaliṅku ta kita tulusâsihê ṅhulun, muwah bapa haji ndi sihta palakunkwa tulusa ni wĕlasta ri ṅhulun, ujarta kita ṅūni kāsihana niṅ jagat anaku sadā pakāśrayan, jagat karika māsihêry aku kita pwa paḍa tan awĕlas maṅaryakĕn*
130\11\2. prabhuṅku kita kālih ĕndi parananta pawuṅu sakarĕṅ warah ṅhulun, yan iṅ Śiwapadâthawêṅ Haripadâthawa lĕpasa kunaṅ sakêrikā, ṅhulun tumuturâpa don iṅ ahurip wiphala yan apasah lawan kita, patiṅku hawanaṅkwa muṅsir i padanta bapa tañakĕnêṅ kadewatan*
131\11\3. pulahta humĕnĕṅ diṅaryan asagar ndi kari culu culuhta ri ṅhulun, nihan ṅhulun anakta paṅkwakĕn aḍâtiśaya bapa kita n huwus pĕjah, prayojana ni deṅkw asambat akusā baribinana kita n paḍâturū, palar palar awuṅwa de ni panaṅisku nĕhĕr ajara māsku cĕp tuhan*
132\11\4. nihan tĕtĕlakĕn hatiṅku bibi muṅgah akĕsĕl ahĕnĕk tĕkê jaja, muwah prih i mataṅku tīsana rahup rahupana bibi bawwa bawwana, pilī  piliṅan i ṅhulun dumadak aṅhĕlu pupukana tulya tulyana, guluṅku kadi meh kahötana rasanya n anaṅis i patinta sĕmburĕn*
133\11\5. ri kāla ni huripta ṅūni bibi sāhasa kita sahasâṅabĕt ṅhulun, hasih bapa hajî ṅhulun tĕka sirânuluṅ aṅusapi luh mamaṅkwakĕn, mataṅ ya bibi mah palu ṅhulun alah pawuṅu sakaharĕp ṅhulun habĕt, ndya sī yan anuluṅ muwah bapa hajî ṅhulun atĕhĕr ataṅguhê kita*
134\11\6. syapêka śaraṇāśrayaṅkwa ri pĕjahta bapa haji nihan dudut ṅhulun, apan kaka turuṅ wĕnaṅ śaraṇa ni ṅhulun apituwin anwam iṅ wayah, kadaṅ kadaṅ adoh sirâsih alĕbâmihutaṅanana sī kadi ṅhulun, mataṅ yan anakanta riṅ suruwayan ṅhulun alah alapĕn maran pĕjah*
135\11\7. aḍā hyaṅ aparan ta koṅ Widhi ṅaranmu tan awĕlas adĕṅky anon sukha, bapaṅku sira māti demu mapa doṣa nira huwus akīrti riṅ jagat, lawan bibi tumūt prasiddha tika ko muwah amĕjahi tan pakāraṇa, mataṅ ya wĕtu ko rwa sānak aku patyani saha bala demu hĕntyakĕn*
136\12\1. nāhan sambat irânaṅis kaḍĕḍĕtan lara hati nira tan wĕnaṅ kinöl, simsim wāhu hilaṅ maṇiknya kalĕbū paḍa paḍa nira niṣprabhâkucĕm, dady âteja katonan iṅ rahina tan parawi wĕṅi tiniṅgal iṅ wulan, saṅkê rūpa nirâsawaṅ karĕbahan gunuṅ alara ri līna saṅ prabhu*
137\12\2. paṅde niṅ widhi tan wĕnaṅ winadha tiṅhalana kasih arĕp suputrikā, kāry anwam ri pĕjah nareśwara samaṇḍyusa sira kalawan nareśwarī, de niṅ duhkha kĕdö sirâmalaku milwa maṅatigana maṇḍyusê dalĕm, patrĕm wahw inunus nirênayatakĕn ri jaja kaka kakâkrak aṅrĕbut*
138\12\3. maṅkin ghūrṇita śabda niṅ wwaṅ anaṅis wĕdi kaluputanêṅ nṛpātmajā, āpan buddhi nirâṅhuwus huwus apakṣa pĕjaha tumutê nareśwara, göṅ tṛṣṇâsih arāma rena kapĕgan kapati pati sirâlarânaṅis, drāk siddhânĕmu duhkha niṅ dadi manuṣya paṅawaśa ni śāpa saṅ ṛṣi*
139\12\4. saṅ Bhoja prihati n tumon kasih arĕp ny awak ira kari de nareśwara, kady agriṅ sira de ni duhkha nira tan sah anaṅis i dagan narādhipa, āśābhūta marambĕhan wĕtu ni luh nira mulat i narendrakanyakā, marmâmaṅku pĕgat pĕgat sapitutur nira tuna tuna de nikaṅ taṅis*
140\12\5. rakryan haywa wiraṅrwaṅ induṅ ĕnĕbĕn ta pamanas i laranta tīsakĕn, riṅ swargastha narendra sampun atuhâpituwi huwus akīrti riṅ jagat, pakṣa kṣatriya rāka rakryan apagĕh wĕnaṅa śaraṇa rakryan iṅ hayu, ṅhiṅ yan māti kakanta mamrih iṅ ayun kita pĕjaha tumūta ri ṅhulun*
141\12\6. haywâśâlara duhkha yan bapa haji mwaṅ ibu haji pĕjah sirâdulur, yāwat janma ṅaranya tan hana tuwuh watu kaluputa saṅka riṅ pati, tan pendah kadi cakra niṅ ratha tĕka ṅ dadi niyata midĕr purih nika, saṅkêṅ mṛtyu tĕka ṅ hurip kunĕṅ ikaṅ pati niyata mijil sakêṅ hurip*
142\12\7. māyākāra hanêṅ crĕmin paḍa nikaṅ dadi sahana hananya tan sthiti, himpĕr pādapa tan wuruṅ manirarâmĕkasi tuha tuwuhnya tan lanā, tiṅkah niṅ hurip iṅ manuṣya juti tattwa nika tan alawas wawaṅ hilaṅ, kintw îkaṅ pati jāti tattwa nika tan kṣaṇika pinakadharma niṅ dadi*
143\12\8. eman ṅwaṅ lumĕkas mamet pati sakêṅ lumĕkasa ri kapetan iṅ hurip, pöṅpöṅĕn ta huripta yogya dadahanta makahuluna de munīśwara, āpan yan wruh i bheda saṅ rwa kalawan wruha ri pasamudāya niṅ tiga, icchā nora kasaṅśayêṅ hala lawan hayu niyata luput sakêrika*
144\13\1. kumwa kunaṅ liṅa rakryan apa hayu nikaṅ hayu yan gawayĕn, ri wruh i saṅ rwa bhineda lawan i sira saṅ tri tinuṅgalakĕn, kumwa kunaṅ liṅa rakryan apa hala nikaṅ hala yan gawayĕn, ri wruh i saṅ rwa bhineda lawan i sira saṅ tri tinuṅgalakĕn*
145\13\2. siṅgih ujarta ri saṅ kṛtasamaya wiśeṣa paṅawruh ira, kweh nira riṅ nagarêṅ acala paḍa tikā pinakoṅgwan ira, ndin rakĕta ṅ sukhaduhkha ri sira satatâbrata tan palabuh, lokaparāśraya kāraṇa nira magawe hayu tan wipatha*
146\13\3. saṅ wruh i saṅ wĕkas iṅ samaya winuni de paramādiguru, kewala śuddha manah nira linĕtu lĕtuh kapanâlĕtuha, wāhyaśarīra pinuccha nira ri tĕka niṅ pati tan ginĕgö, jñāna wiśeṣa śarīra nira taya śarīra nirêṅ wĕkasan*
147\13\4. wwaṅ magawe hayu yan wruh i sira saṅ amukti gawenya hayu, tan dadi tan luput iṅ hayu hayu ni gawe nika tan wiphala, wwaṅ magawe hala yan wruh i sira saṅ amukti gawenya hala, tan dadi tan luput iṅ hala hala ni gawe nika tan wiphala*
148\13\5. wwaṅ magawe hayu tan wruh i sira saṅ amukti gawenya hayu, tan dadi tan tumĕmu ṅ hayu hayu ni gawenya tumūt maṅiriṅ, wwaṅ magawe hala tan wruh i sira saṅ amukti gawenya hala, tan dadi tan tumĕmu ṅ hala hala ni gawenya tumūt maṅiriṅ*
149\13\6. saṅ wiku gūḍha nihan wulatana mamaṅan tĕḍa riṅ pahĕhan, tan tĕḍa tan śuci ta pwa sahana hana niṅ pinaṅan liṅ ira, hetu nirâmbĕk alokika winulatan ajrĕm apiṇḍa kasop, śuddha nikaṅ pratipatti makalarapan uttama niṅ samaya*
150\13\7. māsku mataṅnyan ikaṅ hayu gawayakĕnanta sĕḍĕṅ mahurip, paṇḍita towi yayā sira maṅulahakĕn brata tan kaluṣa, buddhy ahĕniṅ brata yoga tapa taki takinta maran kawaśa, gĕgwana rakryan anĕmwakĕna wara warah paramādiguru*
151\14\1. anĕmu nĕmu kĕtêkā saṅ sampun kṛtasamaya, wihikan i rasa saṅ hyaṅ tattwajñāna kalĕpasĕn, tan ulih ulih iṅ aṅdoh saṅkêṅ pāda muniwara, ulih iṅ asaṅu tasyan bhaktîṅ paṇḍita matuha*
152\14\2. aṅinak inaka taṅ wwaṅ yāwat jñāna pinakadon, syapa ta sira mamaṅgih tattwajñāna dudu gawe, hana satata masewā tan byaktanya pinihanan, sukṛta juga maṅinte lāwan duṣkṛta maṅiriṅ*
153\14\3. hana sira guruputrânak niṅ paṇḍita nagara, sahana nira ta rakwâdṛwya ṅ jñāna pakagurun, taha tan ika paniddhan wet niṅ paṇḍita matuha, amilihi juga saṅ hyaṅ tattwêṅ uṅgwana rahayu*
154\14\4. anak iṅ apirak akweh ṅūnî nwamnya paḍa sukha, sahana nika ta rakwânirw akweh apirak ika, taha tan ika paniddhan wet niṅ śreṣṭha panariman, amilihi juga saṅ hyaṅ Śrī tan siṅ kahanan ira*
155\14\5. kita yayi sĕḍĕṅ anwam prih saṅ hyaṅ rasa kawikun, pira karika musuh niṅ wikw aṅhiṅ nĕm ikaṅ akas, alahakĕn i dalĕm twas pet siṅ soṅgwan ika rarah, alaha pĕjaha rakryan yêki swarga ṅaran ika*
156\15\1. nā de nirâwara warah ri narendraputrī, tapwan tĕtĕs tinuna sandhi nikaṅ prayoga, anwam suśīla guṇamanta kṛtopadeśa, saṅkê paṅajyan ira kawruh irâdhiguhya*
157\15\2. śrī putrikā kapĕnĕtan humĕnĕṅ tumuṅkul, sampun bhinasmi śawa saṅ prabhu de munīndra, muṅgw î taman sira cinaṇḍi lawan sudewī, sampūrṇa bapra nira ratna mahāprabhāwa*
158\15\3. saṅ Bhoja sampun aṅadĕg ri Widarbharājya, swasthā sabhūmi nira bhakty anukūla sādhu, mawwat paḍâmarahakĕn ri sukhanya rakwa, anwam muwah nṛpati liṅnya muwah manĕmbah*
159\15\4. sampun sirâyugala ratna wiśeṣaputrī, rājāṅkurâwilĕt ikaṅ pakurĕn sawandhu, solur lulut sahati lĕṅlĕṅ aluṅluṅan kuṅ, saśrī sakĕmbaṅ alaṅö sakurā sawīja*
160\15\5. kaywan ragas paḍa nikaṅ nagarî Widarbha, riṅ wṛddharūpa haji dewata lahru sākṣāt, maṅke n prasiddha kadi kaywan aron akĕmbaṅ, śrī Bhoja maṅdani sirânwam apiṇḍa rĕṅrĕṅ*
161\15\6. wet niṅ kṛtā ri paṅadĕg haji nora duṣṭa, ramya ṅ hĕnū tĕgal ayun tĕka riṅ wanādri, wāni ṅ wwaṅ aṅhaliwatîriya tuṅga tuṅgal, aṅhiṅ gaḍuṅ luṅ ika maṅhabĕt asriṅ olih*
162\15\7. mantrī nirâtuha tuha dwija śaiwa boddha, kāsih kaparcaya narendra wĕnaṅ marê jro, prajñêṅgitajña ginulaṅ halu riṅ wiweka, sojar niṅ āgama tinūt nira tan wimārga*
163\15\8. söh śāla dharma kuṭi kīrti narendra riṅ rāt, wwaṅ śreṣṭhi dharma ginawe nira sāri sāri, wwaṅ duṣṭa mogha kapitūt milu dharmabuddhi, solah swabhāwa haji tan dadi tan tinūtnya*
164\15\9. śrī Bhoja sampun apagĕh siniwîṅ kaḍatwan, okĕr tumiṅhal i saṅ Indumatī hanê jro, āpan samāsa niṅ akarma wayah nirâgöṅ, aṅhiṅ swayĕmbarakĕnêṅĕt iṅĕt narendra*
165\15\10. nā de nirâṅiṅĕt iṅĕt kalawan sudewī, sampun wināhyakĕn irê kulawandhu ri jro, riṅ sarwasiddhi tuwin amrĕtayoga tĕmbe, höman hajînarahakĕn para taṇḍa mantrī*
166\16\1. eñjiṅ śrîndumatī kinon marĕka kālih saṅ Sunandâṅiriṅ, lāgy âmūrṇama mopawāsa ya ta maṅde suṅkawā niṅ hati, tistis meh tumibā ṅ ḍawuh wwalu lumampah tan kwa de niṅ harip, mukṣa lwīr amarāśrayê mukha nira śrī niṅ wulan tan lumöṅ*
167\16\2. sampun prāpta sirê dalĕm praṇata marmâtwaṅ ri jöṅ saṅ prabhu, lāwan śrī parameśwarī sira sinambah māsih aṅliṅ rĕsĕp, om rakryan pada Nīlakaṇṭha kinabhaktyantâstu dīrghāyuṣa, swasthā tuṅgalĕn iṅ manuṅgali jagat māskw îbu nā liṅ nira*
168\16\3. mojar saṅ prabhu māsku tan tugĕta niṅ twastân inundaṅ mami, rākanta prihati n harĕp mamituhê māsku ndan ewĕh juga, saṅ ratw âsiha len sasambhawa muwah yekī pinet ni ṅhulun, kady amrat mrati mās juga ṅwaṅ amagantākĕn purih niṅ dadi*
169\16\4. yāwat dharma ṅaranya riṅ dadi manuṣyâwās hiwĕh yan pinet, lwir sūkṣmā maganal bhaṭāra gumawe tiṅkahnya yan maṅkana, yadyastun jalu jalw ameta sawawanyêṅ janma haywâsali, byaktêwĕh niki kimpunah kita yan iṅ strī strī n mameta priya*
170\16\5. saṅkṣepanya kita swayĕmbarakĕnaṅkwânugrahaṅkwê kita, sakweh saṅ ratu hundaṅĕn pilihanantâsiṅ sayogyê hati, yadyan hyaṅ palakunta māsku yugalantâmrih mrihaṅkwâṅhyaṅa, aṅhiṅ yan hyaṅ Anaṅga kahyuna hade tan pāwak ewĕh pinet*
171\16\6. nâjñā saṅ prabhu yogya paṅkwakĕna de saṅ mās maṇik niṅ purī, āpan māsa nira n prapañca saputĕn riṅ rāga de hyaṅ Smara, tan wruh riṅ sahurâwiraṅ mata sira n paṅyogyanê saṅ prabhu, tan maṅguh sira tan miṅĕl kadi liṅir mās arca paṅhyaṅ hyaṅan*
172\16\7. tan saṅkêṅ awalepa kāraṇa nira n lwir tuhwa monabrata, kepwan buddhi nirâtĕgĕg maṅucap agyā gyān harĕp mantuka, wahw âdandan anĕmbahê nṛpati mojar saṅ Sunandâṅjawil, om yan om huwusĕn huwus liṅa ni māskw âlah tuhan mājara*
173\16\8. tan kewö pituturnya de nṛpasutā mantuk sirêṅ pamrĕman, strī strī mājar ajar gumanti humatur prāptêñjiṅ akweh marĕk, molih tīrtha binuṅbuṅan winalun iṅ handoṅ sakêṅ parwata, maṅde śuddha ri buddhi saṅ prabhu sukhā sampun sirâcāmana*
174\17\1. prāsāda sphaṭikâlaṅö ri tĕṅah iṅ nūsâraras pañcuranya, strī stry âmaṅku puḍak winimba makaranya lwir lĕṅĕṅ de ni kuṅnya, kady ahyunn amahaywa luṅsur i tapihnya n maṅligā yan hana wwaṅ, lāgy ânaṅga susunya saṅka ri pacur niṅ wwai ya tâṅde ṅĕlihnya*
175\17\2. ri prāsāda hanârca ratna ri dalĕm ndān ardhanārīśwarâhyaṅ, wimba śrī naranātha dewata lawan dewī nirârok śarīra, ṅkā saṅ Bhoja maṅarcana pratidinâṅabhyāsa ri swastha niṅ rāt, kady âmakpak aṅastwakĕn ri jayaśatrwa śrī narendra n pamūjā*
176\17\3. saṅ Bhoja wruh i tattwa niṅ japasamādhi n dhāraṇa dhyānapūrwa, mwaṅ tiṅkah niṅ adehaśuddhi pinakānuṣṭhāna yan recakādi, sampun kālap ulah dwijeśwara mamūjā pathya riṅ Brahmamantra, saṅ hyaṅ kūṭarahasyamantra jinapākĕn de nirâtūt gaṇitri*
177\17\4. tatkāla nrĕpati n paṅuccaraṇakĕn mantra stutî saṅ hyaṅ arca, tan polah wiṣayâṅhiḍĕp ri sira saṅyogānta riṅ yogya yogan, maṅgā tan lĕpara ṅ japastawa sĕḍĕṅ niṅ jñāna n enak tĕtĕpnya, simpaṅ niṅ hati yeki kāraṇa nirânaṅhāra saṅ hyaṅ Śiwātma*
178\18\1. ri huwus ira mamūjā līlā śuddha manah ira, aṅusapi mukha saśrī de niṅ candana karakĕt, mijil aṅinaṅ aṅicchā riṅ wwai niṅ ranu maṅilo, nĕhĕr anisigi dantê tuṅtuṅ niṅ gagaṅ inapi*
179\18\2. tucapa ta para mantrī śaiwa brāhmaṇa sugata, parĕṅ apupul asewa ṅkānê jro paḍa humatur, nṛpati sira maluṅguh riṅ siṅhāsana kanaka, aṅiṅĕt iṅĕt i siddhā niṅ kārya n gawayakĕna*
180\19\1. ndin kāryêwĕha riṅ wicakṣaṇa sujanma lituhayu kawi priyambada, bhaktîṅ hyaṅ prabhu śakti dhairya saha wāndhawa saha bala kośawāhana, yadyan sāgara tambakĕn satakĕnâthawa wukir alihĕn ratākĕna, byaktâwās kawaśanya de nira saṅ uttamapuruṣa wiśeṣa riṅ jagat*
181\19\2. śrī Bhoja pwa sira n prasiddha guṇamanta saphala sira bhūmipālaka, prajñā śāstrawit iṅgita wruh iṅ apālapan aṅinaki buddhi niṅ marĕk, akweh dṛwya nirâprameya kadi sāgara papupulan iṅ wway iṅ nadī, wany ânindita riṅ parākrama yan iṅ naya kadi bhagawān Wṛhaspati*
182\19\3. maṅke pwa n hana rājakārya gawayĕn kakaratala tĕkap nareśwara, śrī dewîndumatī swayĕmbarakĕnâmiliha  ratu sasambhawê sira, sampun saṅ prabhu motusan maminaṅê para ratu samayogya hundaṅĕn, lāwan saṅ Haja milwa winwitakĕn iṅ nṛpati Raghu katon tĕkā nira*
183\19\4. sampun höman irêrikā ta para taṇḍa sama sama samâṅharĕp  gawe, sorêsuk gumĕrĕh makakrĕtug abaṇḍuṅ asahuran aganti lor kidul, len taṅ wwaṅ maṅusuṅ lakar lakar ikā winaca wuhaya de nikaṅ mulat, akweh wwaṅ ka gĕrāh arĕp mulata wāhu mĕtu sinurakan mulih pacĕh*
184\19\5. abwat hajyan ikaṅ humuṅ saha garantuṅ atabĕ tabĕhan paḍâsĕlur, agyā lagy aṅuhuh sirê harĕp alah laku laku liṅ ikaṅ hanê wuri, tuṅgul paṅharĕp osik akrĕp asinaṅ kumuliliṅ anamar kuwuṅ kuwuṅ, lwir guntur kamarĕkrĕkĕn kayu pĕtuṅ priṅ asalĕsĕk agĕṇṭah iṅ lĕbuh*
185\19\6. ewĕr nora lĕgâṅ apaṇḍay anulis para lukis asipĕt mwaṅ aṅjahit, sakweh niṅ ginĕlar wruhâṅanam anam wruh i suruhan ikā silih tuluṅ, solah niṅ tama tan hanâtaña ṅaranya huwus adu kabeh dinadyakĕn, paprāsan winaṅun paḍâcarita parwa piniturun atuṅgalan kathā*
186\20\1. embuh bhūṣaṇa niṅ tĕkĕn wuwuṅ apūrwa karacanan ikā tĕkêṅ pamanisan, lāwan tiṅkah ikaṅ paṅastryanan aparpat ahalĕp akilā paḍâhayu hayu, de niṅ mās pinakopacāra sinisik pĕñu pinakawuwuṅnya kumram asinaṅ, lwir digdāha riṅ astaparwata sĕnö nika murub apadĕlwan iṅ kṣititala*
187\20\2. aśrī ramya ni de nirâmahayu rājya kaliliran apūrwa kādbhuta dahat, miṅgar bapra nikê dalĕm watu hitĕm kuṭa nikaṅ i yawā lumaṅkuṅ ahirĕṅ, kulwan wetan agopurâtiśaya lor kidul agupura piṇḍa marpat aruhur, kṛṣṇākāra paḍâṅlunaṅ kadi gunuṅ kumukus i sĕḍĕṅ iṅ darâwrĕg aputih*
188\21\1. luṅhā ṅ wṛtta ri kārya saṅ prabhu paḍâdbhuta sahana nikaṅ wwaṅ ṅrĕṅö, wwaṅ wwaṅ pora ḍusun ḍusun paḍa harĕp wihikana mulatêṅ swayambara, tan samwas raray aṅhwan iṅ tĕgal atakwan i tĕka ni gawe nareśwara, salwir niṅ baṇijêṅ pĕkĕn taliṅa lintah anaḍah ucapan gawe nika*
189\21\2. sampun prāpta samotusan humatur iṅ nṛpati sĕḍĕṅ irân hanêṅ sabhā, enak buddhi narendra de ni panuwal para ratu rasa tan wuruṅ tĕkā, lumrā ṅ wṛtta tĕkê dalĕm ri ḍatĕṅârya Raghusuta marêṅ swayambara, twas niṅ strī sakaḍatwan aṅdadak aluṅ turida paḍa rumūpakê sira*
190\21\3. strī strī harṣa pinöm pinañjiṅakĕn iṅ nagara ri pamihaṅnya riṅ yayah, tan harṣêṅ kawi rakwa rena nika monaguṇa pisaniṅūn tumiṅhala, ndan rakwêki hinurnya matya saka riṅ tuluyakĕna susatya riṅ priya, liṅnya n kewala tan hinanti ni papaṅgiha nika pĕjahêṅ panambaṅan*
191\21\4. tapwan māri taṅis taṅisnya n inalap hinaturakĕn i jöṅ suputrikā, wrā niṅ roma maṅekadeśa ri piliṅ piliṅan ika baṅun pamer i luh, enak riṅ wĕkasan manahnya mamalar malar i pada narendraputrikā, āpan swāmi nikā karĕṅwan i parĕknya ri saṅ Aja tĕwĕk nikâpasah*
192\21\5. antuk saṅ priya maṅdawākĕn inalĕm para kawi sumĕnāha riṅ kajaṅ, yeki n rakwa kinonya kady aṅucapâmah aku tuhan alap waca ṅhulun, mogha nyan ya kinonakĕn wacan ikā ri pamaca nika maṅdadak lumuh, swāminyâdadi pustakânuturakĕn hiḍĕp ika pinapagnya riṅ taṅis*
193\21\6. ṅūnî kāla nika n turuṅ marĕk i jöṅ nira ṅaran ika ken Madhūdakā, saṅ mambaṅ Madhusūdana priya nikā kawi taruṇa marĕk ri jöṅ haji, widhy âmidhyani kāraṇanya wirahênalapan alara luhnya tan pĕgat, ndah rakryan Jayawaspa teki wĕkasan ṅaran ika satĕwĕk nikā marĕk*
194\22\1. para prabhu kaḍaṅhanan turida rāga nira sinaput iṅ smarâmulaṅuni, huwus katĕka kuṅ nirâhawan ujar tuhun amĕlas arĕp riniptakĕn ira, lawan punagi kesy anambaha ri jöṅ nṛpawaraduhitā hana hyuna nira, akiṅkiṅ aṅalap kasor paḍa tan aprabhu sahana nirârĕbut kahulunan*
195\22\2. wawaṅ nṛpatiputrikā rinĕbut iṅ hiḍĕp inaṅĕn aṅĕn raras raras ira, hanan kahiḍĕp iṅ madhubrata rĕṅih rĕṅiha nira n arĕs kapaṅkwa harasĕn, lĕyĕp hayu nira n linaṅwakĕn amūrti kakawin inapus wineh amanisa, hanê hati kinubdha kady apĕga kāraṇa nira mijil iṅ puḍak dadi ṭikā*
196\22\3. adandan asĕnāha sañjata para prabhu ḍatĕṅa marê Widarbhanagara, lanâṅiṅĕt iṅĕt ri pahyasan irâṅinakana ri manah narendratanayā, hanâṅdadak anat śarīra manahap nahap aharĕp alantasa n winulatan, paḍâṅalap alap sipat jĕnu mĕnuṅ hawu karaṇa suputrikā n aharĕpa*
197\22\4. muwah saṅ Aja sampun arpat akire lumarisa makamaṅgala dwijawara, sahasraśatakoṭi wīra winidhi nrĕpati tumuta śakti sampun ayaśa, pĕnuh sahana niṅ lĕbuh tĕkap i sañjata nika kumaluṅ pinañjĕr aṅadĕg, ikaṅ nagara denya kady akalaṅan wihaga saṅ Aja moliha prabhusutā*
198\22\5. mijil sira śinaṅkhapāṇyan i karaṅ ni patiga niṅ aśoka wahw asalaga, ikaṅ bhramara harṣa riṅ kusuma muṅgw i taṅan ira marâṅisĕp tan awĕliṅ, laki stry aliwĕran hañar hañar apaṅgih adulur akaraṅ karaṅ sĕkar arūm, katampwan i kucur nikaṅ wway atawiṅ tawiṅ i lawĕ lawö nikaṅ sarasija*
199\22\6. i sampun i kaśaṅkhapāṇyan ira mañjiṅ i dalĕm adulur lawan dwijawara, anambah aṅusap ri jöṅ nṛpati mamwit i ḍatĕṅa nirêṅ Widarbhanagara, sinuṅsuṅ iṅ ujar prahāsana nĕhĕr jumaya jaya jayā nirê paran ira, aum hanaku saṅ pakolihĕn i tiṅhal iṅ ahayu dumĕlwa jalwa rasika*
200\22\7. kunaṅ pawĕkasaṅkwa haywa ta bapaṅku tan apĕnĕd iṅ ambĕk iṅ para paran, rare mara kita ndatan raraya de niṅ amawa manah atwaṅêṅ wwaṅ atuha, inuttama dhanurdharânaku tathāpi tan ika paṅayāya riṅ kadi kita, ikaṅ guṇa ya tan paraṅkĕpana maryada rahayu lawö hananya kapalaṅ*
201\22\8. ikaṅ sakahawan ri bhūmi ni bapaṅku pahayu kita rakṣakâṅanumata, sapawwat ika hantusākĕna sasambhawa haturakĕnanya māsku tariman, ujarku pituhunta haywa kita sāhasa maṅalapa wastu mūlya tinĕṅĕt, prasiddha kadaṅ iṅ jagat kita dumadyakĕna sukha nikā mataṅnya pahayu*
202\22\9. pamitran alawas rĕsĕp karaṇa niṅ wĕnaṅ aṅalapa wastu tan pamalaku, yan iṅ wiṣayarāmajātaka purihnya karaṇa niṅ anĕmwa mās pirak ika, karāsikaguṇan ya kāraṇa niṅ oliha raras i manah niṅ adyah araras, kaśaktin abhimāna kāraṇa niṅ aṅrarah aṅalapa rājya niṅ ripukula*
203\22\10. sirat sirat i de narendra Raghu mojar amanis amadharmakĕn ri saṅ Aja, minuṣṭi pinakādidewa hiniḍĕp rasa nika kinayogyakĕn pinituhu, putus niṅ adhamā tan ahyuna rumĕṅwakĕna ri pitutur nirâhayu dahat, ya kāraṇa narendraputra makacāmana rarab i lĕbū ni jöṅ narapati*
204\22\11. ri sampun ira mamwit iṅ nṛpati sarwi laku nira marê narendramahiṣī, hanâṅhaḍaṅ aweh sĕrĕh saha taṅis wagĕd ahayu hinĕmban iṅ kaka kaka, kataṅgamaṅ aweh sĕpah nṛpatiputra nĕhĕr amuhun amrih aṅhari hari, tapih saṅ araras pininta nira mūlya basahan ira raṇḍi paṅhurup ira*
205\22\12. byatīta ri huwus nirâṅucap ucap tĕka sira ri taman narendramahiṣī, lĕṅĕṅ kadi kadewatan halĕp ikâpan ajuraṅ awukir mapājar ajaran, maertali pinañcuran jinalatuṇḍa tinalaga ri sornya kādbhuta dahat, ikaṅ kaka kakânwam adyus anĕṅah lawan anak anakanya ketaka miṅiṅ*
206\23\1. kalpadruma taruwara pārijāta winaṅun bwat asana sakapat, abhrâsinaṅ asĕmu sakêṅ kadewatan ululnya kanaka pinahat, jinriṅjriṅ iṅ anak anakan maṇik cinaturaṅga lumarap amirah, mās jaṅga katirah awilĕt pralĕmba nika riṅ tarĕtĕpan alaṅö*
207\23\2. ṅkānā nṛpatisuta marĕk ri rena nira sādara satiru tirun, amwit lumarisa ḍatĕṅêṅ Widarbhanagarī bibi nira wihikan, marmâsih awĕlas asĕgĕh mamakpak amapag riṅ ucapan amanis, nirwighna kita bapa jayêṅ swayambara sadâṅalahakĕna ratu*
208\23\3. rakryān aṅinaṅa tanayaṅku māsku mapa hetu niṅ awak akuru, agriṅ karika kita lawan waneh brata kunaṅ karaṇa niṅ awĕnĕs, haywânaku kaluṣa kitâhyun iṅ kajayaśatrwan anuta ri harĕp, akweh phala nika kaki sarwawighna niyatanya hilaṅ alaradan*
209\23\4. ndan rakwa kadamĕlan ikaṅ swayambara kahop riṅ anakĕbi rara, sakweh para ratu pininaṅ ya teka pilihĕn sakaharĕp alapĕn, de ni ṅhulun ahiḍĕp i buddhi saṅ rara kapan harĕpa riṅ atuha, ṅhiṅ kahyuna nika ratu cakrawartitanayâguṇa kawi taruṇa*
210\23\5. rakryan pwa saphala wĕka cakrawarti tuwi śakti wihikan aṅaji, siṅhākṛti tuhu tuhu siṅhaputra wĕnaṅ uṅsirĕn iṅ aśaraṇa, byaktânaku mamĕnaṅa riṅ swayambarasabhâṅalahakĕna ratu, tan sĕṅgahĕn aṅalĕm anak syapêka kadi māsku lituhayu wani*
211\24\1. tatkālê paṅucap narendramahiṣī tucapa ta para ratnakanyakā, osik tan pakawanwan agyaṅ i ḍatĕṅ saṅ Aja kadi hañar hañar mulat, tan pātmā kamatĕṅgĕṅĕn kalukaran gĕluṅ asidĕha tan hanâṅucap, kady âhöm turidanya n osah akĕcap lwir anicipi manis nṛpātmaja*
212\24\2. wwantĕn lwir śaśiwimba wāhu mijil aṅḍaḍari hayu nikânwam iṅ wayah, aṅgöṅ mabrata śuklapakṣa nika paṅlwaṅ i manah ika tan wĕnaṅ licin, rāganya n dadakan tumaṅgal i ḍatĕṅ nṛpasuta kadi tambwaṅ iṅ wulan, kṛṣṇākāra tĕṅahnya de ni tapak iṅ suh asĕmu  sĕmu Rāhw añumbana*
213\24\3. len taṅ lwir pranitâdagaṅ kira kiranya sumikĕpa wĕkas nṛpātmaja, kapraṅ rwêpu kataṇḍĕgan turida tan patahĕnan aṅagĕm pralāpita, toh toh nyân iṅ agĕgwan ambĕk apagĕh mapa tiki n alah aṅgĕgö smara, aṅlampwâṅusirê padadwaya nirân panikĕlakĕna tur humaṇḍĕma*
214\24\4. strī saṅsāra sarāga mohita sawaṅ wana gahana kalahrwan iṅ kapat, trāsa twasnya kakiṅkiṅan ginĕsĕṅan pinarawaśa tinunwan iṅ smara, norânīsi manahnya kewala panasbaran alisuh aṅölakĕn lara, maṅke pwa n karĕṅö gĕrĕh saṅ Aja mañjiṅ aluṅ asĕmi kuṅ nikâsĕwö*
215\24\5. endah buddhi nikaṅ waneh tĕkap ikâmawa turida luput linakṣaṇan, muṅkur tan huniṅê ḍatĕṅ saṅ Aja mañjiṅ asila ri harĕp nareśwarī, ndan denyâhyas apahyasan dudu dudū hiniraṅakĕn ikê nṛpātmaja, sūkṣmākāra ni raśmi raśmi ni wulatnya n araras apadĕlwan iṅ crĕmin*
216\24\6. kanyā rwaṅ siki ramya kālih aṅisapwakĕn anak anakanya ketaka, tuṅgal mājar i putra putran ika māsku saṅ Aja sira rakwa maṅkata, ndan haywâkilayū tuhanku niyata ṅhulun inucap ujar nikâkalib, marmanyâpasah ambĕk eṅgal apadudwan aṅuwahi pamitran aṅdadak*
217\24\7. strī strī suksĕka wahw agātra turidanya mijil i wijil iṅ payodhara, tan sah riṅ salukat gawe nṛpatiputra sinalukatakĕnya tan humuṅ, ramyârūm karĕṅö manisnya sinameni pamawan ika riṅraṅ iṅ hati, tan samwas ginarut garutnya hiniḍĕpnya saṅ Aja sahasâṅisapwakĕn*
218\24\8. sakweh niṅ kumĕmit prapañca ni hatinya kumĕkĕsi taṅisnya riṅ karas, āpan buddhi narendraputra kadi tan tulusa duga dugâṅhalimbaṅa, bhakty ânĕmbah i jöṅ ni rena nira mĕṅgĕp amanis agawe wulat maliṅ, luṅhā tan pracurânĕhĕr nĕhĕrakĕn manah iṅ ahayu kāri suksĕka*
219\25\1. mijil saṅ Aja kādbhutâbhinawa rūpa saṅ aṅiriṅ apan paḍâhyaṅ ahalĕp, ikaṅ gaja rathâśwa sañjata sabhūṣaṇa nika dumilah kasĕnwan aruṇa, sumaṅgraha humerakĕn widhi nira n lumarisa kumisik pasaṅgha niṅ ujar, baṅun jalada tan pakāla gumĕrĕh ri taya niṅ aṅin aṅḍapur saha kilat*
220\25\2. payuṅ  payuṅan iṅ lĕbuh kadi sĕkar sinawuṅ apan anekawarṇa sumĕkar, ikaṅ paṅuṅaṅan huwus winalunan wĕḍihan inuparĕṅga riṅ tulis ĕmās, rarânwam inĕgĕh parĕṅ mijil amaṅguṅ asĕmu sĕmu lakṣmi niṅ masa kapat, paḍâlal asĕnāha tiṅhal amanis wulatakĕna ri raśmi raśmi saṅ Aja*
221\25\3. hanêṅ gupura tan wawaṅ sira lumampah ataña ri gĕnĕp ni sañjata nira, samâsila hanêṅ lĕmah muni manuk marahakĕn i wijilnya tan hana kari, sirêṅ palukayan kinon ira kumona ri para juru yan lumakwa rumuhun, samaṅkana sira n lumampah aḍarat harĕp iṅ ulah awās yayanyan ahalĕp*
222\25\4. ri lampah ira ghūrṇita ṅ paḍahi paṅharĕp ira kumisik maṅertali tibā, saru swara nikâbaruṅ binaruṅan tabĕ tabĕhan agĕnturan kadi gĕrĕh, humandaru tibā gubar kumĕtug asriṅ aniru kĕtug iṅ hudan wahu ḍawuh, arūm uni ni ghaṇṭa niṅ liman aṅuṅkaṅ asahuran i paṅhrik iṅ kuda bisir*
223\25\5. dwijāti ṛṣi śaiwa boddha śuci sojar ira maṅabhiwāda muṅgu ri harĕp, yathākrama paḍâdarâhalĕp agöṅ i wĕtĕṅ ira lawan huwan riṅ atuha, lumampah alaris malah ya tan arampaka ri sadawatā nikaṅ lĕbuh agöṅ, humuṅ tĕkap ira n paṅuccaraṇa mantra kadi madhukarâṅisis humaliwat*
224\25\6. kĕliṅ wani wanîṅ usāna pamarakṣa nira mamawa bhindiwāla palaga, baṅun rinawisan wĕhaṅnya kalawan ḍaḍa nika paḍa wok tĕkêṅ suku wulun, hibĕk tatu rujit rujit kadi tinambalan awak ika warṇa bĕntar inawĕt, agöṅ paḍa kabhīma bhīma kadi dānawa mukha mukha daitya piṇḍa cawiri*
225\25\7. ikaṅ marĕk i jöṅ narendratanayânwam aguṇa paḍa darśanīya taruṇa, titik nagara nora tan wruha n anak wĕsi haji tuwi mūlya kawwaṅan ika, watĕk Madana maṅdadi wwaṅ ujar iṅ mulat i lituhayunya n ahyaṅ araras, kunaṅ saṅ Aja Kāmadewa sakalânurun ucapan ikaṅ kapūhan i sira*
226\25\8. samaṅkana nikaṅ wwaṅ iṅ paṅuṅaṅan haṅu haṅun arĕbut mulat ri saṅ Aja, hanan kadi harĕp silih galaha riṅ susu manĕwĕka riṅ nakhâkas aluṅid, paḍâkira kirâkĕkĕs mata maliṅ maliṅ aṅiriṅi kāladeśa sumilib, katon kadi silih praṅêṅ halis arĕṅw inayat ayatakĕnya maṅkin araras*
227\25\9. ikāṅ amawa pawwahan lituhayu prakaśita kawi mambaṅ uttama rare, hañar tĕka sakêṅ Widarbhanagarī layat inalapan aṅhañaṅ hañaṅakĕn, rarānya kawĕkas pinañjiṅakĕn iṅ nagara marĕk i jöṅ narendratanayā, ya kāraṇa ni luhnya mantĕn amalar malar i saṅ Aja molihê sira hĕlĕm*
228\25\10. manis ni kakawinya mūla ni papaṅgih ika lawan ikaṅ rinuddha winalat, pinet pĕjahanâsĕnötan i kadaṅnya winuni karaṇanya yan lĕpas adoh, paḍâpalarasan lawan jaruman amrih aṅalih ahawan wĕṅîṅ awa wulan, tinūt i paṅaran ṅaranya Kawidoṣa wĕkasan i ḍatĕṅnya riṅ nṛpasuta*
229\25\11. ya tīka tan adoh ginĕgwan ira bāhu nika winisikan tinakwanan ira, syapêka paḍa saṅ swayĕmbarakĕna prakaśita pinakādi niṅ wwaṅ ahayu, ikaṅ wwaṅ aṅuṅaṅ bwat indrawanitâhyas ika pahawasĕn ta ya n sama hirib, kĕcapnya n aṅĕsah miṅĕl ya pawarahnya ri saṅ Aja wawaṅ rĕmĕk hati nira*
230\25\12. hanâṅuṅaṅ anuṅga  nuṅgal aṅisapwakĕn anak anakanya ketaka miṅiṅ, mahâṅjĕlagakĕn hayunya makapaṅhaḍa buṅah i mukhanya tan patalutuh, ri kāla saṅ Ajâṅinaṅ winulatanya ri wulat ira lör matanya lumiriṅ, baṅun hañar anūt harĕp sĕpah awĕdy aṅucapa tumiliṅ miṅe kadi cala*
231\25\13. rarânwam akire wulat dudu dudū saṅ aṅĕsah i kisapwan iṅ kaka kaka, tupis tupis i de nirâṅĕnahakĕn manah ira tumibê narendratanaya, wagĕd wagĕd anirwa nirwakĕn i de nira gamĕl inamĕr nirê taṅan ira, tĕkāsih atabĕh sĕrĕh saha pucaṅ nika dalihan irâṅawe ri saṅ Aja*
232\25\14. i sor niṅ asanâsĕkar hana sirâṅuṅaṅ araras aliṇḍuṅan kaka kaka, ṅĕlih ṅĕlih iṅ ekacitta ri narendrasuta ṅĕlih irâhuyaṅ pinĕpĕtan, sawaṅ sawaṅ i denirâmawa wulat wulat iṅ asamayâwĕdi n katĕṅĕra, mulat pwa saṅ Ajâṅdadak sira miṅe sĕmu niṅ awarahê katĕmwana nira*
233\25\15. muwah wwaya sirâhalĕp rara sujanma pinawulaṅakĕn hanêṅ paṅuṅaṅan, gaḍiṅ pinakaputra putran ira tan sah inarĕk arĕkan sakê nṛpasuta, ya teka tumurun hinĕmban iṅ iñâmawa sĕrĕh arĕnah marĕk ri saṅ Aja, bapâṅinaṅa rakwa liṅ ra bibi liṅ nikaṅ aṅujarakĕn waśâsĕmu guyu*
234\25\16. pratāpa naranāthaputra kumutug pracalita kadi parwatâgni dumilah, ikaṅ wwaṅ aṅuṅaṅ baṅun kusuma sālas anĕḍĕṅ ika kāri tan papĕgatan, manahnya ginĕsĕṅ tĕkêṅ turida rāga nika paḍa hilaṅ syuh aṅdadi hawu, ya teka hinañutnya riṅ nṛpatiputra sakala sira pöh niṅ arṇawa madhu*
235\25\17. manis niṅ ucapan kaka dyah ari liṅnya sinĕpuhan i raśmi niṅ wulat arūm, ya teka kinabehan iṅ wwaṅ aṅuṅaṅ mṛdu lalita rasanya rāgakaraṇa, raras raras i denya miṅgĕk aṅĕnāni n aṅucap api tan wruhĕn hana mulat, halisnya minahānya molah amaṅun gĕt unĕṅ arĕṅu maṅlare ri saṅ Aja*
236\26\1. strī stry âṅucap sojar ikā yinuktyan, liṅnyê narendrātmaja mūḍhabuddhi, akweh sira ṅke nagarī ry Ayodhyā, sāmantaputrī paḍa yogya yogyan.
237\26\2. yadyan tĕkā dlāha sirê Widarbha, tan suṅsuṅĕn riṅ kakawin wilāpa, tan kewwa riṅ rāga tĕkap suputrī, bhagnapratijñā mulihêraṅ eraṅ*
238\26\3. nāhan wuwusnyê naranāthaputra, ndan rakwa parnah jaruman gatinya, wwantĕn suputrī paṅadunya yogya, marmanya duhkhê saṅ Aja n tan ahyun*
239\26\4. parnah kakanyâsrak atuṅga yôjar, antĕn hade denta tĕkôjar apyak, putrī paran tan harĕpê tuhanku, hyaṅ niṅ purī towi yayā sirâhyun*
240\26\5. maṅko n marê śrī naranātha Bhoja, ambĕk nira śrîndumatī pakādin, ghārâpan atyanta wiśeṣaputrī, sāmantaputrī sira tā maṅadyah*
241\26\6. nāhan sahurnyê paṅucap ny arinya, bhāwanya miṅgĕk tumikĕl halisnya, koṅ aṅdĕlö solah ikā n asĕṅhit, göṅ krodha sojar nika karṇaśūla*
242\26\7. wwantĕn kili wrĕddha sahur nirâtwaṅ, sajñêbu ni ṅwaṅ kṣama ta ṅhulun dyah, buddhinta kewalya sumorakĕn saṅ, sāmantaputrîndumatī wiśeṣa*
243\26\8. tan sor sirêṅ janma karājaputryan, riṅ wīrya siṅgih sira tan paḍâḍah, ndan yogya ghārâpa hiwaṅ nirêbu, mūlya n minūlyan krama niṅ dadi wwaṅ*
244\26\9. nāhan sahur saṅ wiku wṛddharūpa, mĕṅgĕp pratuhw âsĕmu pakṣapāta, milw âhadenî sira yan lumampah, rowaṅ nirâgoṣṭhi wulatnya hewa*
245\27\1. tucapa ṅ wwaṅ i paṅguṅ ika kadi wayaṅ jinajar kinudaṅ, sakunaṅ kunaṅ iṅ taliṅa larap i hintĕn ika n kumĕñar, hana tâṅadĕg an hayu nika kahiḍĕp kadi modahita, i kasiṅkab i kenya hana kadi gibah winuluṅ sinurat*
246\27\2. paḍa tan humĕnĕṅ sahana niṅ aṅuṅaṅ mawagĕd wagĕdan, amanis manisan mata nĕhĕr araṅin raṅinan paṅawak, arupit rupitan susu nĕhĕr alĕmĕs lĕmĕsan luṅayan, sira saṅ sinajinya saṅ Aja juga nora muwah kinire*
247\27\3. nṛpaputra sĕḍĕṅ sapawulatan aweh lĕṅĕṅêṅ aṅuṅaṅ, tadanantara meh lĕpasa laku nira wĕkas iṅ nagara, amanis kadi tan pĕgata wulat irê salawaṅ salawaṅ, amalar hana niṅ wwaṅ ahaliṅana kori mĕṅā sasisih*
248\27\4. araras rinasan patĕmu nira wulat rasa tan lĕpara, kalawan saṅ akūṅ alawas i sira kady awarĕg warĕgan, apatūtan unĕṅ kasih arĕp inatīta tiniṅgalakĕn, i layat nira kāri saṅ ahayu wulatnya tinambaṅ ira*
249\27\5. nda atīta sira n kajĕnĕkan akurĕn wulat esy akadi, asalin wiṣaya n lĕpas i mukha nikaṅ lĕbuh iṅ nagara, kuṭi śāla lumaṅkuṅ i tĕpi niṅ ayun tirisanya pĕnuh, panĕḍĕṅ ni wuṅūnya mamituturi rāga nirêṅ aṅuṅaṅ*
250\27\6. kadi wah Surasindhu bala saṅ Aja kātatakut gumuruh, ratha rĕṅga padāti kadi parahu söh adulur humilī, gajah aṅgala ghūrṇita piraṅ iwu kady asibū gumuluṅ, sagĕḍaṅ kahilī gaḍiṅ ika tulalenya lumintah awās*
251\27\7. paḍa bhakti hĕnū nira sakalihatan paḍa tan humĕnĕṅ, walaharnya lawan pahatan asaji mīna sayub cumaḍaṅ, amapag waṅi niṅ kusuma winawa niṅ pawana mrik arūm, bhramarâsĕmu maṅhaturakĕn i gawenya kiduṅ ri sira*
252\27\8. kadi maṇḍala ramya ni papupul ikaṅ kayu kayw asĕkar, waṅunanya wuṅū sĕḍĕṅ asinaṅ añaṇḍi minerw aruhur, humilī wulakanya paḍa caluṅanêka katon humaḍaṅ, hulu kĕmbaṅ ikaṅ gaḍuṅ anĕpĕrakĕn ri narendrasuta*
253\27\9. patapan kĕna rāga kayu manis ikā sinĕpĕr sĕpĕran, amapag mata jāti ni mata ni wuluh nika tan wriṅ iraṅ, aḍahĕm haḍawanya rumara rara harṣaja denya mulat, pajajar ni pabañwan ika kapahiriṅ milu kady aṅaraṅ*
254\28\1. saṅ Aja sira kaṅelan muṅgah riṅ ratha wĕkasan, saṅ agajah aturaṅgânuṅgaṅ sabhya ciha ciha, mwaṅ agiliṅan arampak wwaṅ sāmānya tan ahalĕp, saṅ aḍarat alarêraṅ kagrĕk grĕk magarawalan*
255\28\2. nṛpasuta lĕpas eṅgal prāptêṅ thāni kuluwutan, satĕka tĕka ni lampah niṅ wadwânamun adulur, i harĕp i wuri lumrânĕṅkw âyun manasa nasar, hawan arupĕk inambah membuh lwā kadi tinĕpa*
256\28\3. wukir ajajar ahaṇḍap haṇḍap śūnya maṅililan, kadi kukusan amuñjuṅ puñcaknyârnĕb inululan, hana talaga riṅ agra ndan wwainyâhaṅĕt ahasin, pinara paran iṅ adyus baryan landĕp awukiran*
257\28\4. suku suku nika durgâtyantêwĕh nika pinaran, pinĕga tinĕpa de niṅ molah ṅūni riṅ alawas, sahaja maliwat i jro ṅkân līlâmĕkasi parab, dadali nika laki strī prāptânambĕr asahuran*
258\28\5. lura lurah aparĕk lwah guṅguṅ wwainya ḍinawuhan, papupulan ikaṅ aṅhwan ramyâḍöm aṅariṅ ariṅ, paḍa marĕk adum uṅgwan yan wwaṅ śreṣṭhi humaliwat, asila sila ri piṅgir niṅ mārgâmalaku sĕrĕh*
259\28\6. umah atiśaya denyâporaṅ mĕṅgĕp aṅililan, wwaṅ ika paḍa humöt riṅ buddhy âlumbuṅ alit alit, tĕka ri sapi nikâlit norâkral kral amĕḍusi, talaga nika jugâlwâṅlaṅhuy laṅhuyakĕn agöṅ*
260\28\7. hana ta baṅun amet wwaṅ doṣa n krūra lĕkas ikā, amawa tali lawan kris pamraṅ mraṅnya habalaṅan, sapi nika sinikĕpnyâṅrĕñcal maṅlawan agalak, ri huwus ika katalyan keṇḍit dinwal iṅ aṅulaṅ*
261\28\8. nṛpatisuta kaluṅhâdoh śīghra n saha śakaṭa, karaṇa nira n araryan mwaṅ sakweh ni bala nira, amarĕki pĕkĕn alwā thāny âgöṅ pakulĕmana, pira ta puluh i dūwanyâkweh söh paḍa winĕgil*
262\28\9. saṅ Aja kadi hanê jro rājyâpan sira kinĕmit, sahana hana nikaṅ sarwāstra lwir pinakapagĕr, ratha turaga tiniṅkah baprâṅrakṣa sana sini, makagupura halĕp niṅ mātaṅgâruhur ajajar*
263\28\10. tucapa para kadūwan tuṣṭa n paṅhinĕpan ira, sahana hana ri deśanyâneka ṅ paḍa pamapag, nṛpasuta sira muṅguh muṅgw iṅ bwat halu tĕpi lor, sama humatur aṅantî sor niṅ wāṇḍira magĕlar*
264\28\11. wiku haji jĕnĕk aṅher iṅ śūnyâlawas amarāt, wruh aṅaji sira santoṣâṅdo dohi narapati, nĕhĕr amarahi sampun wṛddhâṅgöṅ ulah alaṅö, atuha tuha kadi brĕm santĕn kāku manis ira*
265\28\12. sira ta marĕk aluṅguh milw iṅ dāyaka humatur, kinasĕgĕhan apan wruh ṅūnîṅ rājya sira kabeh, apituwi paḍa rowaṅ rowaṅ niṅ maṅikĕt ikĕt, mukha niṅ aṅucap aśrī de niṅ mojar akakawin*
266\28\13. kṣamakĕna bapa pawwat niṅ grāmyâdhama kaluṣa, padapa hima lawan centĕn mepâlpa lihatana, sama duwĕga ri rakryan yan twak haywa hali halin, pinakabañu bañu ṅke ṅhiṅ yan len juga yan ikā*
267\28\14. wulatana kakudeśanyâthānî gĕgĕr asĕpi, ya tuna tuna sĕrĕh wwah tĕkwan tan hana dinadak, palapat alas agaryaṅ garyaṅ tan sawĕgilana, linĕṅĕṅakĕn iṅ ambĕk marmanya n rĕsĕp alaṅö*
268\28\15. aluru wahu kalahrwan kaywanya n śrawaṇamasa, asĕpa humuraṅ awyaṅ rurwan ronya kapawanan, analukati tĕlā wwad niṅ sarwatrĕṇa riṅ ayun, pĕjah amĕkasi kiṅkiṅ luṅ niṅ jaṅga kapanasan*
269\28\16. tĕwĕk i ragas i kaywanya n karwâraras alaṅö, tĕṅah i tal ika mambĕt mambĕt kāṅinan aṅĕlih, manis i lahaṅ ikâṅhiṅ panraṅ nraṅ wulat amanis, tiniru tiru niṅ ahyas ronyârjâpatah akiris*
270\28\17. sĕḍĕṅ iṅ asujimāsâtyantêṅ kaṣṭa gatarasa, karikil ika kumĕṇḍĕṅ tūt mārgâmacĕki suku, saha panas i hĕnunyâdoh wwe nora pinalaku, tuhun amuhara ramyā sakweh niṅ wwaṅ ika jĕnĕk*
271\28\18. jalada kadi pĕtĕṅ yan tĕmbe niṅ kapat alaṅö, jawuh amĕkasakĕn rĕm riṅ kaywan hañar asĕmi, wahu mari panaṅis niṅ kālaṅkyaṅ sukha sumayab, asiga kadi tinambaṅ wahw înantukan agiraṅ*
272\28\19. tṛṇa taru paḍa mĕltik wījanya n masa kalima, wawaṅ aluru kapiṅrĕs tūt mārgâṅĕlih alume, linaran i kĕñar iṅ wai yan luṅhā ṅ rĕmĕṅ anisih, kadi pamanas i kuṅ niṅ kanyā dūra n atĕlĕba*
273\28\20. hañar abañu tĕgalnya n kānĕm tapwan acarĕcĕh, kadi sinipatan aprih mārganyâracĕk abĕnĕr, turah i wĕrĕh ikaṅ warṣâsat kāri kasarakat, asĕmu pupur areh tūt piṅgir niṅ halis inamĕr*
274\28\21. brata nika ri sĕḍĕṅ niṅ māghâdyus rahina wĕṅi, jawuh aṅapitu tan pāntyâdrĕs maṅkin akĕcĕhan, aṅura ṅuraṅi teja hyaṅ candrârka kaginĕman, sukha salabuh ikaṅ luṅlūṅan māri kapiṅĕlih*
275\28\22. lĕbug i palĕmahanyâjro riṅ phālguna puraci, patuna tunahan iṅ lĕmbw âsaṅsiṅ tahi papuṅĕn, dwijawara sira baryan rĕṅrĕṅ mogha humaliwat, sumĕpĕr anasi pöhan marmanya n śuci wĕkasan*
276\28\23. masa kasaṅa tĕka traṅ ndan mātrânĕlani jawuh, ya karaṇa ni latĕknyâtiṅgar wahw asat anisih, sapapikatana göṅĕn tĕmbe niṅ manuk agalak, tuhun asĕpi hĕnūnya lwīr agriṅ paḍa caciṅĕn*
277\28\24. kusuma sahana māywan yan waiśākha paḍa wijah, sĕkar iṅ asana kantun kady ahyun kalarakĕna, paṅirim irim ikaṅ warṣâher weh ayu ḍumawuh, kadi jaruman aṅinte rāgânīs amawa taṅis*
278\28\25. muwah asĕkar alasnya jyeṣṭhâmiṅrwani sahapit, tuhun aṅuraṅi rurwan de niṅ warṣa wahu mulih, tura turah i gĕrĕhnyâgupyan meh amĕkasana, tuna tuna kadi pamwit niṅ harṣâmĕkasi taṅis*
279\28\26. analahasa laṅönyêṅ āṣādhâṅlarani kawi, paḍa gumigil aṅinkin tiṅhalnyâniliṅi tawaṅ, kamaḍiḍiṅĕn aṅepw î roganyâṅgĕgĕs aṅĕsah, kadi kahapit aṅunṅun muṅgw iṅ śūnya kakilatan*
280\28\27. nahan ucapan ira mpuṅkw aṅde harṣa ri saṅ Aja, wĕṅi mara sakamantyan prāptâneka taḍah ira, dwijawara sira mālih muṅgw iṅ bwat halu tĕpi lor, para wiku juga kāry âgoṣṭhi mwaṅ nṛpatanaya*
281\28\28. paḍahi marĕk agupyan śabdanyâmanis inamĕr, kadi paṅucap ucap niṅ muṅgw i jro jinĕm akule, apituwi sinamenîṅ gīta śrī nṛpatanaya, rasa nika winiwekâneka ṅ pālapan amanis*
282\28\29. tucapa bala nirâkweh bhāwanya n paṅinum inum, aṅigĕl aṅiduṅ asraṅ twaknyâkweh kadi humilī, paḍahi nika gumĕntĕr sinraṅ niṅ tabĕ tabĕhan, kadi baribina saṅ hyaṅ riṅ swargâtukupa kapö*
283\29\1. luṅhā ṅ māsa pilih tĕṅah wĕṅi tiḍĕm sahana niṅ aṅinum paḍâturū, tistis nora mumik tuhun saṅ Aja tan mrĕm amaṅu maṅu tan kĕnêṅ turū, aṅhiṅ ramya rinĕṅwakĕn panalimur nalimur ira ri kiṅkiṅ iṅ hati, gĕṇḍiṅ walyan arūm swaranya karĕṅö sawĕṅi kiniduṅan kiduṅ buwun*
284\29\2. lor wetan pamalantĕnan kaparĕk iṅ lwah adalĕm asamīpa paṅdyunan, wwaṅnyâwuṅw amasaṅ damar wruh i masanya n amalu malu meh tibā ṅ ĕnĕm, tan paśrī swara niṅ palu dyun asarag tĕwas amaribini ṅ wwaṅ aṅrĕṅö, endah mwaṅ palu wastra ramya kadi de niṅ amalu daluwaṅ rinĕṅwakĕn*
285\29\3. aṅdyun karwa rabinya tan padiwasâwiḍiṅan awurahan silih cacad, nitya ṅ śabda paḍêṅgal asrak amalĕs hinalan ulih ikâgawe ghaṭa, strīnyâmet parihāra tan wĕdi kadūṣana n ahala gawe nikā paṭa, kahyun hyun kadi śaiwa sogata mapaṅghaṭapaṭa juga hetu niṅ humuṅ*
286\29\4. sakweh niṅ baṇijêṅ tĕpas paḍa sumambutakĕn i sagawe nikâlawas, norâpĕk paḍa lobha lābha kaharĕpnya n akuṭa kaṭikan paḍâdamar, saṅkĕp dwalnya huwus ratĕṅ paḍa sumaṅgraha wijila niki n marêṅ pĕkĕn, asyaṅ syaṅ karĕṅö humuṅ saṅa saṅanya sĕmu niṅ aharĕp katumbasa*
287\29\5. eñjiṅ wāhu huwus ḍawuh pitu muni ṅ paḍahi baṅun akon adandana, sakweh niṅ prajurit paḍâmuṅu ri paṅhawin ika kamĕnanya maṅkata, ardhêñjiṅ pwa hiḍĕpnya tĕkwan apuyĕṅ ya ta karaṇa nikâturū muwah, ṅhiṅ maṅkat saṅ Ajâkĕmul kĕmul alañciṅan aṅarahakĕn sakêṅ ratha*
288\29\6. saṅ mambaṅ Kawidoṣa tan wĕnaṅ adoh ri sira marĕk amaṅku pawwahan, prajñā tan kasilib ri tiṅkah iṅ asewaka maṅinakanêṅ tuhan tuhan, wruh riṅ yogya kahĕnwa de nira tinūt sapawarah ika ramya tūt gĕgĕr, yekā rakwa hĕnūnya ṅūni n aṅalih saha jaruman ikâmĕgat gunuṅ*
289\29\7. śūnyâporaṅ ikaṅ gĕgĕr hana guhā rĕbah adalĕm arĕs twas iṅ mulat, tan pātmā ṅ aṅuṅaṅ hanan kadi hanâṅduhuṅakĕna tĕkā sakêṅ wuri, tistis nora marâṅlĕṅĕṅ ri pataninya paḍa kadi sinaṅgan iṅ kawi, ṅhiṅ raṅrö gumĕrĕh tinūb niṅ aṅin adrĕs aniru gĕrĕh iṅ labuh kapat*
290\29\8. ṅkānê lĕmbah ikâlaṅö pamaḍĕkan wwaṅ ika wija wijah paḍâṅayar, lumrâkweh aputih wuyahnya kasawur sumarasah anamar wway iṅ jawuh, awrā tampĕr ikâgĕlar kasarakat sarakat asĕmu sāri niṅ puḍak, harṣâmbĕk saṅ Aja n tĕkâwuya wuyah mata tuwin aharip kadînusap*
291\29\9. tambak tambak akaṇḍa lor kidul i pomahan ika kadi piṇḍa niṅ sawah, wwaṅnyârampak amet wĕlut kadi pucaṅ pucaṅan iṅ aṅurit katiṅhalan, pakṣinyâgĕṅ agĕṅ humuṅ kadi kĕbo paṅulah awurahan silih buru, yan kawrĕg paḍa mör gumĕntĕr anamar gĕrĕh iṅ adurugan paḍâwĕrö*
292\29\10. abhrā lwir sĕkar iṅ laṅit braja katon pamĕwĕh i supit iṅ sahiṅ sahiṅ, aṅjrah tan kahanan lĕwas pasuṅ ikâsira sira kadi kĕmbaṅ iṅ karaṅ, lwir luṅ niṅ katirah mirah ni suṅut iṅ huraṅ aṅariṅ ariṅ marêṅ lumut, tūt mārgâharĕmis pĕjah kadi mĕnur saka salawĕ lawö sumamburat*
293\30\1. sampun lĕpas ratha narendrasutâpan adrĕs, saṅ brāhmaṇê wuri lawan rĕṣi śaiwa boddha, agyā paḍânututi tan hana kāry araryan, muṅgw iṅ gajâśwa ratha masraṅ alumba lumba*
294\30\2. lwah Narmadā katĕmu de naranāthaputra, saṅ brāhmaṇâsabha sabhā ri ya sāri sāri, atyanta nirmala paṅawruhanê śucinya, marmanya n uttama wijilnya sakêṅ śaśāṅka*
295\30\3. söh puṣpa laywan iṅ atīrtha hanê hĕnīnya, kuntul paḍâṅadĕg adĕg ri pacar pacarnya, līlā ḍarā ri kalakānya wijah paḍâdyus, akweh mayūra maṅigĕl ri pasir pasirnya*
296\30\4. ṅkāna n pararyan arahup naranāthaputra, muṅgw iṅ aśoka sira tan mari śokacitta, nyū danta medi ri manah nira keṅin eṅin, kāṅgĕk sirânĕmu puḍak maṅuḍoḍa riṅ wwai*
297\30\5. nya ṅ cakrawāka paḍa ramya mahimya himyan, ṅkānê saroruha wĕkasnya lawan priyanya, manda swaranya karĕṅö nira tan sphuṭârūm, winrĕg nirâpa ta kalīṅa ni de nirâmrĕg*
298\30\6. haṅśâputih ri tĕṅah adyus aṅumbaṅ umbaṅ, kombak tinūb iṅ aṅin adrĕs aṅiṅgĕk iṅgĕk, mogâraras raras arūm karĕṅö swaranya, kady âwarah yan alaṅö ri hananya riṅ wwai*
299\30\7. wadwā nirâdulur i piṅgir aḍanta ḍanta, akweh lĕpas paḍa kahañjur adoh lakunya, maṅsul muwah saha padāti tinuṇḍa pājar, āpan kinonakĕn aṅantya makuwwa  kuwwa*
300\30\8. śīghrâgawe gṛhalatā mrik arūm sĕkarnya, norâkawö paḍa wicakṣaṇa riṅ kalaṅwan, andul wuṅū mwaṅ asanâṅjrah i piṅgir iṅ lwah, ramyâlaṅö pinarĕkanya hanan pamaṅguṅ*
301\30\9. ndah riṅ samantaji hanâdbhuta mūrti niṅ hyaṅ, mātaṅgarūpa pinakārgaḍa riṅ wanādri, siṅhâṅḍapur wĕdi manambah arĕs tumon ya, Airāwaṇânurun ujar niṅ anarka narka*
302\30\10. ri lwah sabhānya sĕḍĕṅ adyus ahilya hilyan, nora ṅ bhayêriya putus wuhayâluṅâṅlwaṅ, aṅlaṅhuy adrĕs anamar gajamīna mĕtta, himpĕr karaṅ liman i kāla nikâṅalimpuṅ*
303\30\11. ambö ni meda ni gajah naranāthaputra, sākṣāt inambuṅ ika hetu nika bhramanta, abyūran iṅ lwah alĕtuh kakĕbur bañunya, wit niṅ saroja kadahut kalawan sĕkarnya*
304\30\12. mĕntas pwa yâṅadĕg aṅuṅgul i tīra niṅ lwah, gaṅgĕṅ lawan sarasijâṅhibĕki ry awaknya, mĕttâwĕrö nĕhĕr asumpiṅ aghaṇṭa kambaṅ, abhrā katiṅhalan ikā kadi nāgapuṣpa*
305\30\13. meww îwu saṅkhya ni gajah naranāthaputra, ndātan pamarpati ri göṅnya lawan guṇanya, awrĕg sakê taṅan alah ḍyam api n rinukrak, āpan swabhāwa niṅ alit juga ta n tinaṅgĕl*
306\30\14. strī strī paḍâṅhili lawan raray anwam anwam, adrĕs lakunya karikil kawĕdinya ṅūni, maṅke n tĕkêṅ bhaya sukĕt rwi yayān inambah, wet niṅ takut pati susup susupîṅ alas göṅ*
307\30\15. akweh marêṅ tahĕn anuṅtuṅ amet upāya, watw înulurnya sagĕnuk sawaluh salumpaṅ, tĕṇḍas nikaṅ liman awās tinujunya tan len, tog tor ndatan dwa katibān dan ikaṅ śilā syuh*
308\30\16. krodha ṅ liman mata nikâṅdrĕṅ anon wwaṅ akweh, riṅ kāywan aṅhabalaṅ iṅ kayu kayw aganti, yeka n tumandaṅ aṅayuh paṅ agöṅ katuṅkul, syāk pok rĕbah ri walakaṅnya baṅun rinĕṅgan*
309\30\17. wadwā nṛpātmaja masĕṅhit asiṅhanāda, sārâkusāra śaraṇāśraya wāni riṅ praṅ, krūrâkihal kihal agöṅ karawalya timbul, śūrabratâsira siran paḍa tan dadi jrih*
310\30\18. yekâṅlawan paḍa marĕk pinupul sĕmutnya, kwehnyâpramāṇa satasik ya ta paṅhaḍanya, ambĕk nikaṅ gaja mamatyana nora wāni, göṅnyâprameya sagunuṅ ya ta paṅgajahnya*
311\30\19. māsö hanêṅ ratha narendrasutâṅagĕm hrū, laṅkap hanê kiwa huwus pinasaṅ talinya, sampun minantran inayat saha hastiśikṣā, sar cĕb tibâṅĕnani kumbha nikaṅ gajendra*
312\30\20. sampun kĕnâmrih aṅusī pulihan tumandaṅ, ndan sarwasandhi ni śarīra nikâgrah aṅrĕs, yeka n paṅohan aṅadĕg mati tan pasāra, gor bhoh tibā kadi śilādri rĕbah kaliṇḍwan*
313\30\21. waṅkenya sakṣaṇa hananya kadîṅ paṅipyan, teja prakīrṇa dumilah tĕka tan pasaṅkan, widyādharâhalĕp adĕṇḍa hanê tĕṅahnya, utpatti niṅ dwirada māti mahāprabhāwa*
314\30\22. kalpadruma mrik inalapnya pamurṣitanya, lwir puṣpawarṣa tumibê naranāthaputra, āścarya buddhi nira sādara de nirâṅliṅ, hyaṅ hyaṅ paran kari kita syapa tā ṅaranta*
315\31\1. kĕnoh patakwanta ri tiṅkah i ṅhulun, ṅhulun kasaṅkhya n maṅaran Priyambada, swaputra saṅ Citraratha prakāśita, sirâdigandharwapatî kadewatan*
316\31\2. ṅhulun sakêṅ swarga wiśāta lālana, anuṅga nuṅgal mahas iṅ wanāntara, tĕkêṅ pasir tan hana tan kalaṅlaṅan, laṅö niṅ ambĕk saparan tinūtakĕn*
317\32\1. ṅke Narmadā ṅhulun acaṅkrama sāri sāri, kañcit kapaṅgih aṅadĕg bhagawān Pataṅga, pakṣâdyusâpatĕlĕsan tumuluy marêṅ lwah, mogha ṅhulun tumurun aṅruhurî sirâdyus*
318\32\2. göṅ krodha wākcala sira n panibāni śāpa, oyuh gajah tĕmahanamwa maran mari hyaṅ, ṅke tôṅgwanamwa tan adoh ya sakêrikiṅ lwah, nāhan wĕkas ni paṅucap nira karṇaśūla*
319\32\3. tan mithya ri ṅhulun ikaṅ gajamĕttarūpa, byaktân asaṇḍuta ṅ ujar yan anĕṅgah alwā, saṅkêṅ amaṅgih i wuyuṅ bhagawān Pataṅga, tapwan śināpa tumuluy matĕmah gajendra*
320\32\4. an maṅkana bwat i wuyuṅ bhagawān Pataṅga, kāruṇya buddhi nira riṅ wĕkasan sirâsih, āpan ṅhulun marĕk anĕmbah apinta kāsih, maṅhyaṅ ry anugraha nirê rikaṅ antaśāpa*
321\32\5. mojar sirâsĕmu manis tĕkap iṅ tumiṅhal, om haywa saṅśaya ri siddha niṅ antaśāpa, tan lupta yan tĕka hĕlĕm saṅ Ajâhawan ṅke, tuṅtuṅ ni sañjata nikā hawananta mantuk*
322\32\6. sampun sirâmĕkasakĕn wacanântaśāpa, luṅhā sira ṅhulun aṅanti humer tĕkanta, sowenta tan tĕka ya kāraṇa niṅ bhramanta, mĕttâwĕrö pira piraṅ tahunĕn byamoha*
323\32\7. maṅke n ḍatĕṅ kita sahâśwa sahasra saṅkhya, ṅke Narmadâwija wijah sawatĕk watĕkta, mātĕṅga papraṅ aṅiriṅ paḍa sāra śūra, mawrĕg rĕbah binuru ni ṅhulun iṅ paḍöman*
324\32\8. aṅhiṅ kitâmanah anuṅsuṅ iṅ astra tīkṣṇa, syuh kumbha ni ṅhulun ikā tinut iṅ paratra, ndātan paniṣphala wawaṅ maluyâdadi hyaṅ, sākṣāt kitâmṛta wijil nikaṅ antaśāpa*
325\32\9. atyanta göṅ ni hutaṅ i ṅhulun apramāṇa, saṅmohana ṅ pamalĕsê kita diwyaśastra, gandharwaśastra pinajöṅ hyaṅ asañjatêka, jñānanta maṅlĕpasakĕn saha mantra siddhi*
326\32\10. atyanta yogya yan ajinta ya kawruhanta, kārādhananya saha mantra sahêndikanya, pöṅpöṅ ṅhulun wruh i wĕkas ni rusit rusitnya, śaktinya kawruhan anambĕhanê guṇanta*
327\32\11. ndātan pamatyani guṇanya yadin guṇanta, śatrw âdhamâpituwi tan mati denya mūrcha, moghâturū sahana niṅ ripu tan wri rātnya, nistanya maṅkana yayā kita yan jayêṅ praṅ*
328\32\12. he saṅ Priyambada kita n paṅutus paṅajya, moghâwiraṅ hulun apan gumawe laranta, ṅūnî sĕḍĕṅta matĕmah gajamattarūpa, tan len ṅhulun kaṅaranan karaṇanta māti*
329\32\13. hā hāh hade saṅ Aja denta manaṅgah eraṅ, an sāhasâmĕjahi ri ṅhulunĕn gajendra, āpan prasiddha kita maṅhwatakĕn kajanman, atyanta göṅ i hutaṅ i ṅhulunĕn maluy hyaṅ*
330\32\14. yadyan sabhūr bhuwah ikaṅ guṇa kawruhanta, tātan sadoṣa yan atambĕha wīrya saswah, ndā maṅkanā kita n aṅajya wimohanāstra, taṅgap nihan hila hila ṅ tumulak paweweh*
331\32\15. an saṅ Priyambada kĕdö maṅutus maṅajya, mary âwiraṅ saṅ Aja sampun atiṅkah uṅgwan, lor saṅ Priyambada kidul saṅ Ajâtalaṅkup, saṅmohanênaji nirêṅgal apan widagdha*
332\32\16. sandhinya kāku saha śakti ni dewatanya, saṅyoga niṅ śarawara mwaṅ ikā tujunya, sampun tama stuti nikā saha kūṭamantra, saṅhāramantra paḍa kawruh ira prabheda*
333\32\17. wruh saṅ Priyambada ri harṣa narendraputra, an pembuh astra śara sūkṣma mahāprabhāwa, tiṅkah niṅ apraṅ inucap nira mogha jambat, amwit sirâsĕmu manis baśa de niṅ ojar*
334\32\18. he mitra mantuka kakanta lumarya maṅke, siddhā ṅ prayojana kita n ḍatĕṅêṅ Widarbha, nāhan wuwus nira nĕhĕr maṅagĕm sĕrĕh wwah, luṅhâhawan gagana mĕltuk apan sira hyaṅ*
335\33\1. sampun prāpta sirêṅ surālaya Wicitraratha paḍa sukha n tumon sira, ndan saṅ kāri kamānuṣan hĕla hĕlâṅucap ucap i sĕḍĕṅ nirâpupul, nistanya n tama de nirâṅaji tathāpi salahasa ri saṅ Priyambada, yan tĕṅhā kadi tan tumuṅkula sawet ni karakĕtan irâṅdĕlö tawaṅ*
336\33\2. sandhyākāla pasaṅ damar nṛpatiputra manaḍah i huwus nirâjapa, eñjiṅ pūrwaka saṅ Priyambada ginoṣṭhi nira mahuwusan tĕṅah wĕṅi, wahw amrĕm tumuluy tinaṅhi sira maṅkat asalĕsĕk i tīra niṅ nadī, gĕntĕr ni grit ikaṅ rathâmĕkarakĕn kucup iṅ asana ramya tūt hĕnū*
337\33\3. eñjiṅ kāla nira n tĕkêṅ pasir alasnya pĕtĕṅ asĕmu śeṣa niṅ wĕṅi, lwir harṣā gaganâsĕgĕh pawulatanya gĕrĕh ika kadi priyambada, moghâśrī kumĕḍap kilatnya nĕhĕr aṅluru luru kadi medi maṅdu lor, kady ânĕmbahakĕn sĕkar niṅ asanânisi huyaṅ i riris nikâṅdadak*
338\33\4. mambö sāgara ramya niṅ laṅit awarṇa tali hurut urutnya tan pĕgat, kālaṅkyaṅnya baṅun jukuṅ niṅ amayaṅ lĕyĕp i lari nikâmaḍĕm ḍarat, kuntul mör kadi tuṇḍan iṅ banawa kāri tan ilu kajahat lanâlayar, saṅ hyaṅ candra baṅun bahitra ḍatĕṅ iṅ kulĕm amawa śaśā marê Jawa*
339\33\5. megha lwir karaṅ iṅ laṅit kadi wĕrĕh limut ika ri sare nikâputih, wahw âmīt i kuwuṅ kuwuṅnya sawaneh karĕrĕban akucĕm pĕgat pĕgat, gĕntĕrnyâwurahan humuṅ kadi katunwan i larap i kilat nikā murub, runtuh piṅgir ikâtĕmah jawuh anūtakĕn aṅin alaṅö tibânisih*
340\33\6. ramya lwir siluman karaṅ ri mukha niṅ muhara paḍa paḍâṅhapit bañu, alwā tiṅkah i mekhalanya ri tĕṅah paṅadĕg adĕgan iṅ marâṅlĕṅĕṅ, karwânuṅgul apāntaran sapaṅuhuh kadi gupura siwak sakêṅ adoh, lwir hambal sphaṭikâṅ alun turunan iṅ kawi pĕjah atuhâṅhañut laṅö*
341\33\7. priṅgâhrit tĕpi niṅ samudra kadi paṅhinĕpan i lĕṅĕṅ iṅ labuh kapat, lwir prāsāda pukah karaṅ ni paraṅanya hana kadi siluṅluṅ iṅ kawi, airtambaṅnya baṅun wwit iṅ truh asĕwö kilat awilĕt alūṅ awaṅkawa, lumrâwarṇa rĕṅit kukusnya sinawat sawat inidĕran iṅ guruṇḍaya*
342\33\8. miṅgut piṇḍa nikaṅ karaṅ liman anuṅkuli paraṅan i piṅgir iṅ tasik, lwir molah tulale nikâmijilakĕn bañu kadi paṅanak niṅ ertali, kahyun hyun kumucur parĕṅ rwa tumĕḍun lĕṅĕṅ aṅĕnani tiṅhas iṅ karaṅ, rĕmpū syuh amĕnir mĕnir kadi tinapyan iṅ aṅin aputih sumamburat*
343\33\9. paṇḍan māti lĕṅĕṅ sumuṇḍay akaraṅ hulu karaṅ i sare nikaṅ pasir, sakweh niṅ bhramarânaṅis paḍa sumuṅkĕm aṅarĕki sĕkar huwus lĕwas, dinyūs iṅ truh i saṅhub iṅ jaladhi saṅsaya lĕṅĕṅ arurub rurub limut, hemanyânwam arūm puḍak nika tumūt pĕjah i turuṅ ikâtulis ṭikā*
344\34\1. nyū dantâsĕpi tuṅga tuṅgal aṅadĕg muṅgw î rĕṅat niṅ trĕbis, lĕṅlĕṅnya n hana riṅ pasir silih awe lāwan ryak iṅ sāgara, tan wruh yan tinulis parab sahana niṅ wwahnyâkĕmul nīrada, de niṅ laṅw anaput katuṅkul i laṅö niṅ nūsa mukṣa n rĕrĕb*
345\35\1. mahantĕn sāk riñcuṅ lĕṅĕṅ i tĕpi niṅ sāgara lĕyĕp, palambaṅnyâkweh nora wĕnaṅa wacan śīrṇa lamukĕn, tulisnyânuṅgal wikw acĕpuh atalaṅkup katuruhan, tumuṅkul bhāwanyâḍĕku ḍĕkuh apiṇḍânasi hatĕp*
346\35\2. ikaṅ prāsāda syuh karahan apa tekâmarikala, tibê piṅgir niṅ sāgara kasih arĕp hyaṅ Gaṇapati, katampwan de niṅ ryak mata nira kumĕmbĕṅ kadi lumuh, mulat kady ahyun wuṅwakĕna sira yan kāla hasila*
347\35\3. karaṅ sawwaṅ muṅgw iṅ jaladhi mapa mūlanya ta kunaṅ, wilĕt niṅ megha ry âwak ika sagibah tan pinahuwu, winaswās kady ânabraṅa sĕmu nikâṅlaṅhwiy anĕṅah, baṅun bhrāntâmaṅgih pasir aharĕp aṅlimbaṅa laṅö*
348\36\1. banawa kajahat iṅ lod biṅkas de niṅ alun agöṅ, tihaṅ ika gumalaṅgaṅ muṅgw iṅ tuṇḍan ika marĕk, kadi ta pamĕkulanya n māsih tan wĕnaṅ apasah, sapati sahuripa ṅwaṅ līṅanya n wruh aṅucapa*
349\36\2. wukir anak anĕlat riṅ wwai niṅ sāgara ri tĕṅah, kadi sakadaṅa lāwan wwaṅ mūrchā kawi pasisi, sĕmu sĕmu nika sānak lāwan ryak jĕnĕk aharas, pili pilih abapenduṅ truh truh mārga nika lĕṅĕṅ*
350\36\3. layar iṅ amayaṅ akweh ṅkānê sornya humaliwat, karahan aburu marmanya n kedĕr nĕhĕr awĕlah, dhwatala rayuṅ ikânraṅ lumrā söh paṅanan ika, bañak aṅidĕri nūsā kāraṅnya n midĕr alaṅö*
351\36\4. patani kadi jamur syuṅ rūpanyâmanis atulis, kalimutan i siluk niṅ groṅ groṅ iṅ paraṅan arĕs, kakawin ika palambaṅ riṅ lambaṅ cinacahakĕn, cĕcĕk ika hana tan sah muny asriṅ baṅun amaca*ô
352\37\1. māry âmet lĕṅĕṅ iṅ pasir nṛpatiputra lumaris ahawan gunuṅ gunuṅ, ambö niṅ pakis ĕṇḍah iṅ walahar aṅlĕwihi waṅi ni gandha niṅ pupur, moghârūm sirarā nikaṅ kayu ragas kadi hulĕs apulaṅ lawan burat, sakweh niṅ kahalintaṅan rumimaṅ ambĕk ira winulatan paḍâlaṅö*
353\37\2. paṇḍan suṇḍay asoṅ latāṅkura paranti para kawi mahas lanâpikat, paṅ niṅ campaka śuddhi guṇḍik aṅilo ri harĕp ika maṅuṅkul uṅkuli, luṅlūṅanya tikĕl tikĕl katitihan papikatan agĕnĕt hibĕk hĕlar, tan śobha ṅ kitiran jarah pili pilih luput alara kasambĕt iṅ habĕt*
354\37\3. wwantĕn ramya kadewagurwan aṅuṅaṅ jaladhi kadi kalaṅwan iṅ tulis, saṅ muṅgw îriya tan wĕnaṅ lumaganîndriya nira kawĕnaṅ binañcana, paṅliṅgāna sawaṅ sawaṅ ni hayu nîdĕman ira sĕmu niṅ warāpsarī, kady âṅanti ri sampunanya n apatūtan aniliba marêṅ surālaya*
355\37\4. ṅkānêṅ bwat halu sāk durenya kahanan nṛpatanaya tumiṅhal iṅ tulis, heman warṇa nikâsamun katuruhan lutur asamun inambah iṅ cĕcĕk, ṅhiṅ dewī kawĕkas lawan kili paḍâṅadĕg adĕg abĕbĕd bĕbĕd hati, kady âminta tumūta rūpa nika buddhi saṅ Aja hiḍĕpan kamānuṣan*
356\37\5. ṅkānê rĕmbaṅan iṅ juraṅ mpu tapa ramya mamuluku katuṅku tuṅkulan, wuṅkal kedĕran aṅjĕlag sadĕdĕg iṅ sapi kaparĕk i piṅgir iṅ galĕṅ, lĕmbunyân ahĕle hĕli n palayanan pawulatan ika de nikaṅ watu, asrak waṅsulan iṅ kiyâtrĕt alaṅö lĕṅĕṅ araras anirwa nirwakĕn*
357\37\6. nyāsa lwir minahā gunuṅ pinakapājaran aṅadĕg i madhya niṅ juraṅ, lwīr apwī kumukus mirah ni kayu teja nika kasaputan himâputih, wwai saṅkêṅ paraṅan ya kadrĕsan aṅin kadi siniramakĕn sumamburat, saṅ wṛddharṣi katon iṅ agra sawaṅ arca lamukĕn alaṅö kasaṅhuban*
358\37\7. siṅgih kottaman iṅ wanāśrama sabhā saṅ ataki taki niṣparigraha, kaywanyâwruh acandanâprih atĕṅö jawa huwi kusumâṅjrah iṅ talun, kālaṅkyaṅnya lĕyĕp wiśāta baṅun ahyun atapa riṅ aṅin huwus lĕpas, saṅ hyaṅ lek sumĕnö prakāśa śuci śukla pinakasuluh iṅ hanêṅ wukir*
359\37\8. tan sah riṅ daluwaṅ kukap nika subaddha sĕkar ikaṅ ulur paḍâjaṭā, wrenyâṅalwaṅ ikaṅ warāha wana tan parabi sukha manambi riṅ tahĕn, mwaṅ sarpâtapa tāpan abrata lanâṅaluṣa puyuh ikâkipū kipū, nirdhūma ṅ balĕman lumöṅ barĕbĕk iṅ kayu pinaṅan ika n hanêṅ alas*
360\38\1. buddhi nrĕpatisuta jĕnĕk ya kāraṇa nirâṅrĕwĕṅ alas akulĕm, sakweh nira saṅ ajar ajar marĕk saha kilaṅ hinaturakĕn ira, ramyâṅucap i sakaharĕp nirêṅ phala nikaṅ tapa ginawayakĕn, eñjiṅ sira tumurun atūt alas wahu tinor pinakapatalĕsan*
361\38\2. deśâsĕpi hawan ira kālasan sipi kaniṣṭha nika gatarasa, aṅluh wwaṅ ika pinanasan ḍinaṇḍa sinipat layat apalarasan, akweh pahutaṅan i sawah gaganya paḍa tan hana maṅinak inak, lumbuṅnya kasih arĕp aninya ya n milu katuṅkĕb alawas aṅariṅ*
362\38\3. akweh wray anusup anukĕt nukĕt baṅun amet kayu parĕṅ adulur, ḍaṅḍaṅnya lumĕkas aṅatĕr sĕsĕh kaṅĕlihan sawaṅ aṅipil ipil, pakṣinya palatuk amaduṅ maduṅ kahiḍĕpanya n amahayu kuwuṅ, wwah niṅ kamalagi tumatiṅ katon kadi caluk niṅ anutu nutuhi*
363\38\4. kācāryan alawas inatīta śīrṇa pamicāran ika katuruhan, riñcuṅ saka nika sasisih silih jaga murantak aṅĕmuki parab, norâkṣara kakawin i paṅlarinya paḍa tan hana katĕmu lĕbur, ṅhiṅ candana kasirat agātra mātra ri tawiṅnya kari kadi panu*
364\38\5. jöṅ niṅ giri gahana kadewagurwan ahalĕp lura lurah arĕnĕb, strī strī dwijakula śuci śuddha saṅ pinakamaṅgala niṅ anaruka, tūs niṅ wulakan aṅali mekalanya śatapattra nika mĕkar arūm, sakweh niṅ amaṅan i lumutnya rakwa cinacad puru puru katalu*ô
365\39\1. byatītan meh prāptêṅ nagara saṅ Ajâṅel bala nira, araryan ṅkānê jro kuṭi katĕmu sakweh para wiku, tinamwī tamwī riṅ sĕḍĕṅan amanis de nira mulat, apan prāya ṅ wastw alpa maṅinaki yan riṅ sĕḍĕṅ aṅel*
366\39\2. wiwakṣan sakweh saṅ para ratu hinundaṅ paḍa tĕka, paḍâkuṇḍaṅ gĕṇḍiṅ gumĕrĕh asĕlur tan papĕgatan, tuwin paṅhrik niṅ tuṅgaṅan asahuran lāgi karĕṅö, ikaṅ sattwâlöṅ śabda nika baṅun asyaṅ syaṅ aṅuhuh*
367\39\3. kaḍatwan saṅ Bhojâtiśaya mara göṅnyâparamita, yayâhöt maṅke kārya nira ri ḍatĕṅ saṅ para ratu, pĕnuh tamwī tamwî sahana para taṇḍâlana ṅiwö, tĕkêṅ mārgâgöṅ nora pinakapahidwan paḍa hibĕk*
368\39\4. ikaṅ rājya lwir sāgara kahibĕkan wwaṅ kadi bañu, karaṅ mātaṅgâkāra ni liman ikâneka majajar, baṅun ryak polah niṅ dhwaja kagurilap kadrĕsan aṅin, curik wahwas patrĕm lumarap asĕmu praṅ praṅ agalak*
369\39\5. sanistanya n tan waspada wiṣaya niṅ śabda karĕṅö, tĕkap niṅ gĕṇḍiṅ mwaṅ grĕbĕg i laku niṅ wwaṅ mapapagan, yayâtah wṛtta śrī Raghusuta karĕṅw an sira tĕka, wulat herĕn taṅ wwaṅ sanagara paḍâlah rĕṅĕ rĕṅön*
370\39\6. lumampah saṅ Bhojâmapag i saṅ Ajâpan sira tĕka, kasuṅsuṅ riṅ mārgâṅucap ucap aluṅguh paḍa sukha, parĕṅ maṅkat ramyâdulur iniriṅ iṅ wwaṅ sanagara, ikaṅ rājya lwir bĕntara mukha nikân ardha marupĕk*ô
371\39\7. umah niṅ taṇḍâgöṅ pinakapasĕnāhê nṛpasuta, kulĕm saṅ hyaṅ sandhyā diwasa niṅ amūjâjapa japa, tĕka ṅ pamyāpārê sira wijil ikaṅ sāgara wukir, ndatan warṇan tiṅkah ni panaḍah irâkweh cinarita*
372\40\1. tiṅkah śrîndumatī n kapiṅ tiga nira n piniḍuḍuk i dalĕm kathākĕna, akweh pañcabale ri wiṅkiṅan ikaṅ pamiḍuḍukan i sor huwus hibĕk, de niṅ strī paḍa hinyasan cumurigênunus awak ika warṇa sañjata, byaktâkūṅa kalĕṅgakêṅ panulisan puḍak ikaṅ anulad raras nika*
373\40\2. twas niṅ megha dinadyakĕn waṅunan uttama pinahuwus iṅ labuh kapat, tumpaṅ pitw aruhur sinaptabhuwanâparimita kalaṅönya riṅ tawaṅ, truh truh mwaṅ larap iṅ kilat hatĕp ikā karaṇa nika lanâkuwuṅ kuwuṅ, gĕntĕrnyâṅdadi kumbaṅ edran anaṅis hana lĕṅĕṅ aṅurambat iṅ tĕtö*
374\40\3. ryak niṅ tīrtha sinṛṣṭi wastra tinulis pinakatiba tibān linaṅwakĕn, tustus niṅ maṇi sūryakānta dumilah rahina wĕṅi dinadyakĕn damar, kĕmbaṅ niṅ cirapattra kalpatarupuṣpa sadĕdĕg aṅadĕg tigaṅ siki, māyā niṅ wulan iṅ samudra madhu śuddha saphala ginawe laṅit laṅit*
375\40\4. byaktâbyakta nikaṅ tulis wuwuh i kādbhuta nika tulis iṅ huwus tama, yan kĕmbaṅ kadi mambwa rūmnya kadi molaha winilĕt i luṅgah iṅ gaḍuṅ, mwaṅ yan wwaṅ wwaṅan arja kady aṅucapâsĕmu sĕmu guyu de nikā mulat, wimba hyaṅ Smara śuddhi de niṅ anulis lwir amanaha manah nṛpātmajā*
376\40\5. ṅkā tôṅgwan nṛpatiputrikā piniḍuḍuk tuhu tuhu sira janma dewatī, tan sāmānya mahāprabhāwa tĕka riṅ kaka kaka kadi dewakanyakā, aśrī pahyas ira bwat Indrawanitâmuwuhi halĕp ira n hanêṅ sabhā, ḍaṅ saṅghâguñĕpan bhaṭāra karikâṅrakĕt ujar ira yan tumon sira*
377\40\6. sakweh kweh nira saṅ kadaṅ haji huwus kili marĕk atatā paḍâtuha, mambö parwata pājaran halĕp i de nira humalĕpakĕn suputrikā, endah mwaṅ sira saṅ rare hañar ataṅkil ahayu hayu wahw amekhala, mambö maṇḍala riṅ sabhā paṅuparĕṅga ni halĕp ira riṅ nṛpātmajā*
378\40\7. strī strī wāhu cumampakâsĕmu hijo pamulu nika pinantĕs iṅ sabhā, sampirnyêṅ jaja tan paniṣphala hananya muwuhi halĕp iṅ wulaṅ tatur, tuṅgal denya mawâmbĕk abwat atuhan ri parĕk ika ri jöṅ nṛpātmajā, lwir dewī humatur sakêṅ surapadânrahakĕna halĕp iṅ surālaya*
379\41\1. prah prah nṛpawaraduhitā ri guṇḍik ira len i kaka kaka nira, yan wruh wruh agamĕl aṅiduṅ lawan wruh aṅawat ya linĕṅĕnan ira, embuh pwa guṇa nika siniṅhĕlan kinaluṅan ya kinalĕwihakĕn, sampun pwa ya kawi paḍa kāku siṅ guṇa samaṅkana ya kinarahan*
380\41\2. sakwehnya paḍa marĕk anaṇḍaṅ anwam araras rara rahayu wagĕd, sabhyâmanis aṅucap ikāṅ asiṅhĕl akaluṅ wahu kawi kakawin, ndan rwaṅ puluh ikaṅ akarah jitākṣara wicakṣaṇa naṭakagiṇa, ṅhiṅ dyah Jayaluh ikaṅ inuttamâsisik ĕmās maṇi nĕhĕr amawa*
381\42\1. prāpta ṅ rātri yayan katon hayu ni warṇa nira ri wijil iṅ niśākara, hyaṅ hyaṅ niṅ madhumāsa rūpa nira yan kasaṅa kasapuluh tiniṅhalan, maṅke n māsa kapat hyaṅ iṅ masa kapat kahiḍĕpan ira de nikaṅ mulat, cañco strī liṅa niṅ tumon sira mĕne n huwus atĕmu lawan nṛpātmaja*
382\42\2. lumrâmintaṅ ahöm ri bāhu lumarap jĕnu nira kanakâṅhulap hulap, embuh söṅ ni tutup gĕluṅ nira murub maṇik ika kadi motar otaran, de niṅ kostubha nīla kādbhuta sĕkar taji nira sumĕnö kapañjutan, ūrṇā śuddha huwus hanêṅ rahi nirâsĕmu paṅawaka tĕṅran iṅ hurip*
383\42\3. ndin ṅgānya ṅ wwaṅ anĕmwa rūpa kadi rūpa nira n ahayu rājaputrikā, wwaṅ riṅ rājya yayan kapūhan aṅalĕm ri sira kadi hañar hañar mulat, aśrī warṇa nira n tuhan saphala yogya n adĕgakĕna ratwa niṅ tulis, tan samwas lawaṅ iṅ kaḍatwan inucap milu milu kawĕṅān tiniṅhalan*
384\42\4. paṅkun mesya ṭikā kayogyan i wĕtis nira damarana teja niṅ wulan, pantĕs yan makasumpiṅĕn kikirĕn iṅ kuku kuku nira kosapêṅ laṭi, rekhan riṅ kakawin wilāpa kahalĕp ni susu nira parantya niṅ parab, tan sāhêṅ ratu śakti kenaka ni soca nira yan ikĕtĕn sĕkar taji*
385\42\5. ekĕl roma nirâraras kadi katona rumaraba sakêṅ gĕluṅ lukar, akweh mahyun aṅuḍwa de nira yan ahyas anisigi wajâṅhĕmū guyu, yogyâsaṅkan aṅin dumadyakĕna polah i tikĕl i halis nira n cala, byaktâgatgat ataṅhya taṅhya manah iṅ mulat i mukha nira n pasaṅ damar*
386\42\6. ndin putry âhayu  hayw amaṅpaṅa hayunya ri hayu nira n ahyas aṅḍiri, sakweh niṅ wwaṅ ahadyan akryan asawaṅ hinayu marĕk i jöṅ nirâlawas, pahyas niṅ para pora maṅhiribi pahyas ira hinayu cihna niṅ manūt, ekacchattra raras raras nira paṅöban iṅ ahayu sujanmakanyakā*
387\42\7. sakweh saṅ ratu tan wĕnaṅ sahasa kewala humĕnĕṅ aṅantyakĕn parih, aṅlampū sumĕsĕl śarīra nira tan wĕnaṅ anĕkani senakê hati, mogânaṅgĕl arĕs rumĕṅwakĕn i kādbhuta ni hayu narendraputrikā, mawwat rāga wilāpa cihna niṅ akūṅ alah alĕh akirim kirim ṭikā*
388\42\8. akweh pahyas irârĕbut kahulunan kahiḍĕpan ira de nikaṅ marĕk, rorw aṅ campaka ramya māyun ayunan ri jaja nira n amaṅya maṅyani, lāwan pādapa tan wĕnaṅ sah i sirâmĕpĕti gaway ika n sĕh iṅ gĕluṅ, tañjuṅ muṅgw i kapö nira n mrik inaṅit marĕk araras anulya nulyani*
389\42\9. prāptôlih kalaṅön ikāṅ asana ramya pinakakalasā nirâturū, mwaṅ roṇḍonya tinap rinūpaka tilam sinalinan i sĕḍĕṅ nikâluñut, maṅgā sĕmpalĕn aṅkĕn eñjiṅ alapĕn humatura śayanā nira n rimaṅ, swarga n māti kakiṅkiṅan huwus akīrty amihutaṅi laṅö ri jöṅ nira*
390\42\10. molih warṣa sipat nirârahat i solah ika tĕka hirĕṅ hanê mata, kālanya n kahĕmū sĕpah nira baṅun pinakaliḍah ira n hanê tutuk, kāsih kāsih irâlawas karika puṇḍutan ira kasĕlap hanê hati, ṅhiṅ kĕṇḍit nira mās tumūt i parahasyan ira wahu marĕk sinanmata*
391\42\11. tambe rakwa sira n swayambarakĕnâmiliha sakaharĕp nira prabhu, ndān ambĕk nira kewalâwiraṅ i līṅa niṅ umulat anĕṅgahâhaṅan, āpan tan hana ṅūni kewala sirâmuṅari pinakakabwatan hañar, yekā hetu nirâwiweka kalawan kaka kaka wihikan riṅ iṅgita*
392\42\12. ndātan karkaśa de nirâṅucap ucap ri pasĕlur iṅ ujar sirâṅucap, ndi ṅ parwa ndi kitâṅrĕṅö n hana kadi ṅhulun amiliha jalwa riṅ sabhā, yadyastun hana maṅkanā niyata ta pwa wiraṅ ika kadîraṅ i ṅhulun, saṅkṣepanya huwus katon widhi nareśwara dinulur i tan sih iṅ Widhi*
393\42\13. āpan kenaka niṅ kadi ṅhulun aṅanti ri kaka haji yan sirâsiha, her herĕn palarĕn hanâsiha bhaṭāra tumĕkakĕna dharma ni ṅhulun, prāptânomaha yogya liṅ nṛpati sambhawa kaharĕpa ni ṅhulun muwah, yadyastun layata ṅhulun pi tawanĕn ry ubhaya haji paran kasaṅśaya*
394\42\14. lāwan yan hana ratw anomaha marā ta sira humaturê nareśwara, ndātan kahyuna ni ṅhulun sira tuhun kaka haji sira kewalâharĕp, haywâmidhyani ta pwa sih siha nirâmawarĕṅĕha ri buddhya ni ṅhulun, ndak ton duhkha nikaṅ kinĕdwakĕn apaṅgiha wiphala yan tan paḍâharĕp*
395\42\15. yan kāṅĕn sukha niṅ licin dumadak ahyun adaluwaṅa harṣa riṅ jamaṅ, denya n kilya rarā makāśraya nareśwara kumĕmita kāla niṅ rare, yan wṛddhâjara dharma riṅ giriwanâmagĕhakĕna ri dharma saṅ wiku, ramya ṅ waṅ guru loka sarwa tĕka yan lumaku laku rinampak iṅ kili*
396\42\16. maṅke pwa n ḍumawuh widhi nrĕpati tan pamawarĕṅĕh i buddhi ni ṅhulun, ṅwaṅ dūra n wĕnaṅâjñalaṅghana tuhun rasa pĕjaha tibêṅ paluṅguhan, ewĕh tan kahiḍĕp kalīṅa ni manah nira yan aharĕp iṅ swayambara, maṅgâṅdadya limut ṅhulun ri wiraṅ i ṅhulun amiliha jalwa riṅ sabhā*
397\43\1. tuhan i ṅhulun akṣamakĕna paṅucap ni manĕhta rĕṅön, widhi saṅ prabhu sambhawa kĕkĕsakĕnê hati yogya dahat, dumadak pwa hade n katĕkana rinasan ri manahta tuhan, pira haywa nikâṅucapa n ahala yan hiniḍĕp mahala*ç
398\43\2. pituhun widhi saṅ prabhu tuhan anipis kawiraṅta hade, paḍa wāhu ḍatĕṅ sahana hana nikaṅ pariwāra marĕk, amahur hurakĕn ri para ratu pinetnya sirêṅ wĕgilĕn, sira saṅ kinabehan inalĕm ika rĕṅwakĕnanta tuhan*ç
399\44\1. saṅ nāthêṅ Magadha prabhāwa nira tan patĕpi kadi laṅit maṅambara, lwir widyādhara darśanīya pakatonan i bala nira śūra dug siṅī, ahyaṅ solah irâmanis kawadi de nira lituhayu tan pasiṅsiṅan, sākṣāt Indra sakêṅ surālaya kaweni tumuta mijilêṅ swayambara*
400\44\2. krūrākāra saṅ Aṅganātha sanirukti sira yan aruhur sulakṣaṇa, sabhyâmbĕk nira tan rinakwa sira yan prabhu lituhayu sādarâṅucap, śakty ânindya mahāprabhāwa kumutug bala nira paḍa śūra suśrama, tan pendah kadi saṅ hyaṅ Agni mijil amralayakĕna rumampaka ṅ jagat*
401\44\3. siṅhâmbĕk saṅ Awantinātha kadi saṅ Yama guṇa nira lokapālaka, norâdharma ṅaranya rakwa yan i bhūmi nira paḍa sukhâgawe hayu, söh wadwā nira piṇḍa kiṅkarabalâmawa curiga gadāyudhâpupul, sākṣāt mṛtyu curik nirâkas aluṅid baṅun aṅayam ayam parāṅmukha*
402\44\4. tan pendah Baruṇânurun saṅ Anupādhipati suyaśa bhūmipālaka, himpĕr sāgara kāṅinan bala nirâṅrwabi nagara hibĕk tĕkê dalĕm, tĕkwan lwir nira riṅ raṅin dhwaja wĕlaṅ wĕlaṅ aputih arok lawan hirĕṅ, Rāhu mwaṅ śaśiwimba rūpa nika kāraṇa ni musuh irâtabĕh titir*
403\45\1. siṅ solah saṅ Susenā pracalita kadi saṅ Bāyu riṅ buddhi madrĕs, wadwā wadwā riṅ ambĕk lituhayu katĕṅĕr yan prawīrâprih iṅ praṅ, himpĕr seḍuṅ karĕsrĕs bala nira kumisik lwir gĕlap holih asriṅ, byakta syūha ṅ musuh de nira n asĕmu hudan sañjatâwor halisyus*
404\45\2. ṅhiṅ saṅ Hemāṅgadâtyanta sugih ira hibĕk mās maṇik rājayogya, līlâcum somya saṅ Waiśrawana paḍa nira n ghorarūpâdawâgöṅ, norânaṇḍaṅ yatan mās bala nira satĕgal kāla niṅ hanyan aṅjrah, sakweh niṅ śatru śīrṇâkuniṅa wulat ikā de nirâpan wah iṅ mās*
405\45\3. aśrī saṅ Pāṇḍya śuddhākṛti nira satirun paṇḍitânwam widagdha, tan kāsy asih tuhun tan harĕp iṅ ulah agasyak yayan sopacāra, saṅ hyāṅ Īśāna sākṣāt paḍa nira n ahalĕp riṅ sabhā nora tan wruh, atyantêṅ yoga kawruh nira karaṇa nira n katwaṅ iṅ śatru śakti*
406\45\4. wwantĕn saṅkêry Ayodhyā lituhayu dahatĕn rājaputrâdwitīya, ndan rakwânak mahārāja Raghu saṅ Aja saṅjñā nirêṅ rāt prakāśa, saṅ saptādhikrĕtâtyanta halĕp ira kabeh sor kagöṅan pratāpa, himpĕr candrâkucĕm tan wani mulat i narendrātmaja lwir hyaṅ arka*
407\45\5. saṅ hyaṅ Brahmâgawe rūpa nira kadi paran riṅ raras mār manisnya, yadyan gandharwa widyādhara niyata nikâsora riṅ rūpa kālih, aṅhiṅ hyaṅ Kāma saṅ sambhawa mapaga raras rūm nirêṅ martyaloka, sampun pwâṅāśrayê citta nira masuruhan rāga kuṅ don irâṅher*
408\45\6. ndān ambĕk ni ṅhulun ṅhiṅ sira juga kadĕlö n kāptya rakryan suputrī, anwam pūrṇêṅ paṅawruh lituhayu taruṇâpālapan kṣatriyāṅśa, jaṅgâṅuṅsir kapat ramya nira winulatan dlāha yadyan patĕmwa, āpan tuṅgal sirêṅ rūm kadi wulan aṅilo wimba niṅ candrakānta*
409\46\1. nāhan ujarnya paḍâsĕlur awara warah kinatuṅgalakĕn, söṅ i manahnya katon sĕmu semu niṅ akuṅ ri narendrasuta, ṅhiṅ kakĕna prih ikā sira wiṣaya ni goṣṭhi nika n paṅucap, rūpa nira sthiti ri twas ika sinamudāya lawan turida*
410\46\2. śrîndumatī sukha mār hati nira rumĕṅö ry ucapanya rĕsĕp, yan tan awĕdya sirêṅ wwaṅ atuha hana buddhi nirâmĕpĕra, rāga nirê saṅ Ajâwĕtu taṅis inamĕr wĕdi kawruhana, liṅ nira mogha lumuh yan aharip araras parihāra nira*
411\46\3. mojar ikaṅ rinahasyan ira wacana liṅnya rĕṅön ta tuhan, saṅ ratu tan hana tan lituhayu kadi dewata rakwa sira, ndan paḍa sor sira de saṅ Aja saphala putra narendra Raghu, hīṅan ira n sira yogya kaharĕpana digjaya rūpa nira*
412\46\4. śrîndumatī kĕna rāga tuhun api hade kadi tan malara, de nira mojar apet silib amarani lokika buddhi nira, haywa wawaṅ pinisiṅgih ujar ika tuhun hiḍĕpĕn sakarĕṅ, āpan ikaṅ dadi janma sakaharĕp ikā kaka mogha dudū*
413\46\5. nista nikân apadudwan ibu kaharĕp iṅ dadi janma kabeh, yan kinatuṅgalakĕn ndya tika hala nikā tuhanĕn pituhun, māsku mataṅnya kakūṅana saṅ Aja tuwin wwaṅ anakta sira, haywa kĕdö liṅ ira ndan asĕmu sĕmu harṣa nĕhĕr gumuyu*
414\46\6. ndah paḍa bindar ikaṅ marĕk i sira kapeṅin ajalwa muwah, mogha girahyasĕn ambĕk ika katanĕhan turidâṅlarani, asyaṅ i rowaṅ ikâṅucap ucapa kinonya marĕk marĕka, liṅnya nihan sanu saṅ ratu pili pilihan dumĕn i ṅwaṅ ari*
415\46\7. wwaṅ wwaṅ ahadwan agatgat anagu nagu mĕṅgĕp atĕṅw ahĕniṅ, bhāwa nika n kĕna rāga hanan asidĕhâlupa tan paṅinaṅ, wyartha sĕrĕhnya hanê taṅan inagĕm agĕm tuhu tuhw alaṅö, bhrānta rumūpaka saṅ suṅana sĕrĕh asūṅa sĕpah ri waja*
416\46\8. len taṅ agoṣṭhi ri gīta saṅ Aja ginawenya hañar katĕka, dudw aṅalĕm ri palambaṅ ira mamaranî manis iṅ paṅikĕt, śrîndumatī kawĕlad hati nira rumĕṅö ri rasanya lĕṅĕṅ, lwir jaruman saṅ Ajâmisiki hiḍĕp irâsriṅ akon mijila*
417\46\9. saṅ wwaṅ inuttama sampun adaluwaṅ adoh sira riṅ wiṣaya, milw atuhâmbĕk irârarĕm arĕja suśīla lanâsiḍakĕp, tan rĕṅu tan lumiriṅ duga duga pakatonan i tiṅhal ira, yan paṅucap sira tan paṅucap ucapa len saka riṅ kawikun*ç
418\46\10. strī sĕḍĕṅ iṅ wiṣayânwam ahaṅan apasabraṅan ambĕk ika, mwaṅ sira saṅ wiku wṛddha marĕk aṅipi nāga milĕt ri sira, yan wulat aṅdu matanya dinulur i halisnya tikĕl minahā, marma manisnya paḍâṅucapakĕn i kaharṣa nikā karĕṅö*
419\47\1. wiku rājya kawi wruh aṅaji kaharĕpku siwiṅkwa sanu, kakawinya palar piguṇana ri parĕknya ri jöṅ nṛpati, ulah iṅ paḍa kāsy asih aṅapi laṅö hiḍĕpĕṅkwa sukha, kĕmulaṅkwa jajanya taṅan ika saput saputaṅkwa susu*ç
420\47\2. agaḍuh kawi kāpti mami sanu wĕnaṅ pasabhā pawukir, wijil iṅ pihutaṅ pawadal inani rowaṅ ikânukhani, kalawan kalaṅönya wĕnaṅ anigakĕn manah iṅ prihatin, yadin aṅlĕṅĕṅâdulura maṅusirê trĕbis iṅ paraṅan*
421\47\3. atitih kaharĕp mami sanu wĕka niṅ pihutaṅ hutaṅan, wruha têṅ kakawin kiduṅ ulah ulah iṅ wahu wāhu kawi, saparanya pamaṅkwakĕna lĕpihan amrih ameta laṅö, sumĕpĕr sĕpĕrêṅ papihutaṅan i saṇḍiṅ ikaṅ pasisi*
422\47\4. kaharĕpkw alawas ṅhiṅ abasana wicakṣaṇa riṅ kalaṅön, niyatârarasĕn marĕk anigi nigî pamabarnya tapih, paṅapusnya hatiṅku laris i paṅawaknya katon adadar, prawalanya marêṅ papasaṅan ika ta n kaharĕpku sanu*
423\47\5. puhawaṅ wahu wahw amṛti mṛti katönku siwiṅku sanu, turidaṅku kaḍaṇḍa n alawas aharĕp wwatĕn iṅ banawa, aputĕk hati niṅ kasarapuṅ alaṅö mulat iṅ pasisi, kaputĕr hati ni ṅhulun alal aharĕp tumutêṅ alayar*
424\47\6. anak iṅ prajurit mĕtu pajurit ikaṅ kaharĕpku sanu, lĕwu ramya niki n katĕkana lurugan ri huwuskw atĕmu, hawinĕṅkwa curiknya saha raṅin ikā payuṅaṅkwa tumūt, tan arĕs yak umilwa sĕḍĕṅa nika keṇḍita riṅ palagan*
425\48\1. ya ta tĕmahana tiṅlur denya n śaiwa sira siwin, ikaṅ apalaran anwam wruh têṅ śāstra wiku haji, lilu tumakula lampūn dan yan paṇḍita nagara, atuha tuha bagañjiṅ byaktâṅhöbi yan inusir*
426\48\2. kunaṅ amuhara kiṅkiṅ yan bot swan sipi mararas, wiku mirah aguṇâśrī maṅgĕh wikwa narapati, sira ta siwin aharyan santoṣâmalara dĕmak, palumutana yan anwam yan wṛddhâpuput anadi*
427\48\3. taha sanu yan i rantĕntâṅhiṅ tyāga juga siwin, sipi raras iṅ ataṇḍaṅ deśâdoh mahas alaṅö, lĕwu sukha niṅ akarwan soṅsoṅ yan jamaṅ anipis, pakararas ika paṅkun gantin mwaṅ palu daluwaṅ*
428\48\4. tuhu marika wuwusta ndan son mogha salah ile, tĕka turida kĕna prih de saṅ brāhmaṇa siniwi, mulat iṅ awĕka mambaṅ prajñā prāya jitasabhā, ṅhiṅ amuhara wiraṅroṅ heman dhūrta cala nika*
429\48\5. kunaṅ amuwuhi rāgī riṅ twas ni ṅhulun alawas, wĕka wĕka capaṅ aprih riṅ praṅ wāni panagara, aṅawayuha saliṅ liṅnya n sampun ṅwaṅ apatutan, ikaṅ ujar ibu rakryan kadi asyaṅ maṅiṅin iṅin*
430\48\6. nahan ucapan ikaṅ strī tĕmbenyânĕmu turida, tan awuni ri manahnya n bhrāntâkuṅ managu nagu, hana ta titir anambut wehan milw aṅucap ucap, mawara warah i rumrūm niṅ sāminya tan awiraṅ*
431\49\1. rare mĕrĕ mĕrĕh pajātyan agĕlo winara warahan iṅ pasaṅgaman, mapaṅ kumĕtĕr aṅgamĕl susu taṅanya saha kĕtĕ kĕtĕg sumamburat, ulih niṅ amuruk muruk tinaṅanan ri pataṅanan i sandhi niṅ prĕman, huwus pwa ya tamâharĕp wayuha tan rĕṇa kadi manah iṅ tamêṅ aji*
432\49\2. dudū sanu lawan huwus pracacah asriṅ arabi siniwi priyambada, huwus tama karāsikanya kadi wah madhu rasa nika riṅ giṇâmanis, amakpak aṅucap tuhan tinikĕlan halis i sĕḍĕṅ ikâṅgamĕl tapih, baṅun pĕjaha riṅ karaṅ hulu taṅan ṅwaṅ i paṅamĕr ikâṅalap hati*
433\49\3. ikaṅ kawi ñamut laṅönya rinasan saha kakawin araśmi riṅ tilam, ikaṅ jariji mogha kelu ginamĕlnya kinuku hiniḍĕp hiḍĕp tanah, lanânipati pet manis kawawa kelu kadi lĕkas ikânulis karas, kiduṅnya panurū nurūnya sahajâṅgamĕli susu nĕhĕr kinaṅsyakĕn*
434\49\4. prawīra siniwi priyambada tuhun kawatĕk ulah ika n wanîṅ raṇa, añumbu kadi de nika n paṅalawaṅ raṅin i sĕḍĕṅ ika n paṅolakĕn, anaṅtaṅ amapag wulat nĕhĕr aminta linawanan anūt mamaṅkwakĕn, marêṅ susu taṅanya mogha hiniḍĕp nika ḍuka ḍuka niṅ curik siṅī*
435\49\5. lawan lawanan i ṅhulun wiku mirah lituhayu pinakesi niṅ kuṭi, manisnya kadi poh apādapa tiki n mamaragi gula gaṇṭi dug siṅī, liriṅnya pinarantyan i ṅhulun iṅ ambyan iṅ umah i sĕḍĕṅ nikânasi, dudū swara nikê karinya karĕṅö panamaya nika yan parê ṅhulun*
436\50\1. nāhan de nika goṣṭhi senak i manahnya panalimur ikâharip mata, tan tuṅgal rumĕṅö ry ujarnya hana hewa hana sĕmu pacĕh mĕṅĕn mĕṅĕn, strī kryan kryan paḍa mūla mūla rabi niṅ kawi muwah aṅucap samaṅkana, tan doṣâsiṅ ujarnya mogha minanis manisan ika tinuṅtuṅan laṅö*
437\50\2. rakryan kenaka niṅ manuṣya sararā wĕrĕ wĕrĕha yayan papaṅgiha, ambĕk nāgarika wruhâṅikĕta bhāṣa sakurasa sawīja riṅ laṅö, yan pāywan kakawin maṅarwana wilah kakawin ika palambaṅ iṅ yaśa, yekā Kāma Ratī ṅaranya n araras paḍa kawi sawawânak iṅ maṅö*
438\50\3. luṅhâṅdoha marêṅ pasir kahalĕpanya n amarĕṅana māsa kārttika, sakwan selwan ahimya himyana manumpaka ri walakaṅ iṅ karaṅ liman, ramyâtuntunanêṅ hĕnī ri surud iṅ rwab i tĕpi tĕpi saṅsayâḍake, līlâmeta huraṅ tanah nĕhĕr asumpiṅ asaṅu saṅu saṅwa niṅ maṅö*
439\50\4. ndak ton harṣa nika n parambakana riṅ bañu tuna tuna mombak ombakan, kālih kālih ikâdulur paḍa girahyasĕn anĕmu laṅö lĕyĕp dahat, strīnyâmiṅkasakĕn tapih jĕnĕk amet uwur uwur agĕlar marêṅ tĕpi, byaktâlūma kaköma riṅ bañu hasin wĕtis ika panahā nikaṅ mulat*
440\50\5. rūpanya n mahasêṅ pasir kadi katona mahasa ri samudra niṅ tulis, āpan de ni lĕyĕp lĕyĕp ni patĕmunya kadi tasik awor lawan laṅit, yadyastun yan aṅumbaṅêṅ jaladhi kawruhan i pamilĕt iṅ kuwuṅ kuwuṅ, sākṣāt dewata dewatī mahas ahas lĕṅĕṅ aṭika ṭikan sakêṅ tawaṅ*
441\50\6. buddhinya n wahu wahw acaṅkrama marêṅ pasisi wahu mahas lawan priya, maṅgā n tan muliha n panon padulur iṅ layar asĕmu matuntunan taṅan, solihnya n pakaraṅ karaṅ winawanan taṅan ulah ulah iṅ hañar hañar, apwī niṅ hiliran ya sādhana nikâkĕla kĕlana ri piṅgir iṅ tasik*
442\50\7. piṅgir niṅ paraṅan gihā watu sumoṅ pinakapasaji riṅ marâṅlĕṅĕṅ, priṅgârĕs tinatar hĕnū nika sumĕṅka tumurun atupis rĕṅat rĕṅat, parnah lor maṅuṅaṅ tasik mukha nikā dunuṅan i kĕñar iṅ niśākara, ṅkāna n paṅhinĕpâmaḍaṅ wulana yadyan aharipa sukha n paḍâmrĕma*
443\50\8. tĕkwan pwêki n anak wĕsi nrĕpati kawwaṅan ika wĕka niṅ sinanmata, yadyastun kilalan tĕkap saṅ ahulun pawĕkasakĕna riṅ marêṅ pasir, byakta n mantuka molih olih alaṅö haturakĕna ri jöṅ nareśwara, cihnanya n kawi karwa kāsih ika wāhu wihikan asabhā sabhâmasir*
444\50\9. nāhan wastu ni denya mojar api doh ndan abhimata nikê suputrikā, śrī dewîndumatī huwus wruh iṅ apa n kasiliba riṅ ujar samaṅkana, kālap buddhi nirêniriṅ winawa riṅ lĕṅĕṅ amasir ahimya himyana, ndan mogâpi hade sahur nira paṅawruhana panalimur manah rimaṅ*
445\50\10. siṅgih ṅgānya wuwusta ramya ṅ akurĕn sarara wĕrĕ wĕrĕh paḍâraras, luṅhâsaṅwa karas tanahnya mahasêṅ pasir adulur ahimya himyana, tan waṅ mātra kasiṅya mātra manah i ṅhulun irikaṅ ulah samaṅkana, ndak ton kewran ikaṅ giṇâniwi taṅeh mamaḍana raras iṅ wujaṅ wujaṅ*
446\50\11. tĕkwan tan hana harṣa ni ṅhulun ataṇḍaṅa pasisi huwus tama ṅhulun, pora wwaṅ nika tan wruh iṅ puruṣabheda hiliran amukĕt hanâmayaṅ, moghêraṅ ṅwaṅ isin maṅambila karaṅ karaṅan i pasurak niṅ ampuhan, aṅhiṅ ryaknya maṅaṅkul aṅkul ajajar baṅun asĕgĕh anĕmbah iṅ maṅö*
447\50\12. ambĕk ni ṅhulun iṅ wukir tĕka rĕsĕp mwaṅ aṅalĕwihakĕn sakêṅ pasir, de niṅ kweh nira paṇḍitâtapa ri parśwa nika kumuliliṅ tĕkê ruhur, yadyastun ṅwaṅ atiṅgalêṅ nagara wikwa rara maṅusirê munīśwara, ramya ṅ pakṣa wukir yayan ku n aṅuṅaṅ ry abhimata saṅ apakṣa sāgara*
448\50\13. wöṅîṅ māsa kapat ṅhulun milu ri jöṅ nṛpati mahas ahas mariṅ wukir, saṅ hyaṅ lek i surup hyaṅ arka mijil aṅḍaḍari kadi maṅumbaṅ iṅ pasir, tūban mwaṅ gĕrĕh iṅ patĕr tan asarag dhwani nika lalitânurū nurū, eñjiṅ meh tumibā ṅ ḍawuh pitu samaṅkana mawuṅu tinaṅhi niṅ cucur*
449\50\14. abhrā kaywan ikaṅ wukir wijah arūm kadi pinisalinan sĕkar miṅiṅ, len taṅ sarwalatâwilĕt samar arok baṅun ahurupa luṅgu luṅguhan, sakweh niṅ kayu mās lawan kayu puriṅ paḍa paḍa masuṅut wĕlas harĕp, ṅkānê piṅgir ikaṅ juraṅ pĕtuṅ ikā paḍa kadi pinituṅtuṅan limut*
450\50\15. sore ry ampĕh ikaṅ jawuh kari gĕrĕhnya muni pinakaramya niṅ wukir, lāwan megha marantayan tura turahnya sinirir iṅ aṅin pĕgat pĕgat, miṅsor miṇḍuhur aṅlayaṅ kadi dinĕmwan añawĕli kukus carik carik, himpĕr siñjaṅ iṅ apsarī kasarakat ri laris ika sakê pamañcanan*
451\50\16. saṅkṣepanya katon kasor i lĕṅĕṅ iṅ pasisi tĕkap i ramya niṅ wukir, tĕkwan wighna niṅ aṅlĕṅĕṅ mahasa riṅ pasisi tarahan aṅhaḍaṅ haḍaṅ, śuddha ṅ parwata nityaśâsĕmu kadewatan i hana saṅ ugrapaṇḍita, ndak gañjar kita yan kitântuka tasik mamaḍana kapawitran iṅ wukir*
452\51\1. taham rakryan di ṅ parwata lĕwiha saṅkêṅ jalanidhi, anūsâpaṇḍan raṅkaṅ apasir asaṅhub saha kilat, muwah tan pāntyāntyâmpuhan ika baṅun kārttika sadā, manuknyâliwran yan wahu mari jawuh lwir laru laru*
453\51\2. kumĕmbaṅ tuñjuṅ kāṅinan uwur uwurnyâṅjrah aputih, layar niṅ baṇyāgânutakĕn aṅin aṅdoh kadi limut, lĕṅĕṅ ryaknya n sandhyâmirah asĕmu meghânisik iwak, laṅit suṅsaṅ lwirnya n maśaśadharamāyā makalaṅan*
454\51\3. bhaṭārī Śrī pöh niṅ jaladhi pinutĕr lāwan amṛta, muwah catrâśwâtyanta riṅ aṅuparĕṅgê halĕp ira, tuwin hyaṅ Wiṣṇu swāmi nira jĕnĕk i jro jalanidhi, mataṅnyan mūlya ṅ sāgara karaṇa niṅ parwata sinor*
455\51\4. tuhan putrī tan kemĕṅan iṅ ucapan yogya sahura, huwus wruh rakwê tiṅkah iṅ acala len kṣīrajaladhi, apan yan mūḍhā buddhi nira pisaniṅw ânĕmu sahur, kunaṅ pwâpan prajñā sira sumahur apyak saha guyu*
456\51\5. ndatan moli n hyaṅ Śrī winijilakĕn iṅ kṣīrajaladhi, parĕṅ lāwan catrāśwa kapat ira tekîkaṅ amṛta, apaṅgih mwaṅ hyaṅ Wiṣṇu hana riṅ Anantāsana sadā, ya hetunya n sor liṅta ṅ acala tĕkap niṅ jalanidhi*
457\51\6. kaka ndi n sora ṅ parwata tĕkap i rūm niṅ jalanidhi, apan lwir wruh riṅ swarga ṅ aṅahasi puñcak niṅ acala, paran saṅkan saṅ hyaṅ Rawi gati niṅ astodayagiri, Umādewī sākṣāt mara sira sinaṅguh Girisutā*
458\51\7. sirâtekā Durgā ṅaran ira kasaṅkhyêṅ tribhuwana, wĕkas niṅ strī siddhi syapa ta sira dewī kadi sira, huwus limpad riṅ kāṣṭaguṇan atidurga n tiru tirun, kunaṅ tâpan riṅ bimba ya sira n awās kottaman ira*
459\51\8. bhaṭāra hyaṅ Rudra pwa siniwi nirâtūt silih asih, apaṅgih ṅkānêṅ Meru sira paḍa siddhaprabhu wibhu, mataṅnyan nora hyaṅ kadi sira mahāsiddhi dahatĕn, anādi n riṅ Liṅgodbhawacarita pamyaktana kaka*
460\51\9. sirâtekā tūtĕnkwa lumĕwihakĕn riṅ mahidhara, sakê sakweh niṅ sāgara mapa ta sī madwa karika, sahur haywâsowe kaka rasa rasâpan kita bisa, tuhankw ibw amwītâlaha tuhu wuwustâhayu dahat*
461\52\1. nāhan de nira goṣṭhi ramya tadanantara rahina huwus ḍawuh pitu, sakweh niṅ paricārikâṅiriṅa sampun anarima dadar paḍâsalin, lāwan saṅ wwaṅ inuttamâhayu sujanma paḍa sira marĕk sumaṅgraha, śrī dewîndumatī sirâṅadĕg awarṇa ratu ni lĕṅĕṅ iṅ ṭikâṅaraṅ*
462\52\2. strī stry ânekawiśeṣa pakṣa ḍatĕṅêṅ paṅuṅaṅan adulur hanêṅ lĕbuh, ahyaṅ warṇa nika n hinĕmban araras pinayuṅan iniriṅ bhinūṣaṇan, sakweh niṅ kapapag lumiṅsir awĕdîṅ wwaṅ ahalĕp akĕmul ya riṅ wĕṅi, pañ̈ñjut sañjata len garantuṅ i harĕp prakaṭa baṅun akon sumiṅgaha*
463\52\3. eñjiṅ ramya tiniṅhalan sahana niṅ paṅuṅaṅan atatâkatap katap, de niṅ pañjut awarṇa wintaṅ anular wĕdi karahinanânusup nusup, mrik gandhanya huwus kinasturi miṅiṅ rinacana tinulis linaṅwakĕn, wwaṅnyâpiṇḍa surāpsarī saha wimāna wahu tĕka sakêṅ surālaya*
464\52\4. wastrâbhrā pinakapralamba hana riṅ walikuwaṅ anamar kuwuṅ kuwuṅ, kram niṅ cawli kukus baṅun truh anisih pinakapaṅuparĕṅga niṅ hatĕp, himpĕr nīrada citramegha nika riṅ haḍa pinakatawiṅ tawiṅ marar, luṅsir baṅ pinakolur olur i pucak pucak ika kadi luṅgah iṅ kilat*
465\52\5. saśrī warṇa nikaṅ payuṅ payuṅan akrĕp asĕmu sĕmu paṅjrah iṅ jamur, akweh warṇa nikā hanan dadu hanan prĕcik asira siran paḍâṅadĕg, de niṅ kweh nira saṅ wĕnaṅ paḍa katon kawĕnaṅ ira mijil samaṅkana, len taṅ biryan amet sĕkar niṅ asanâniru niru halĕp iṅ payuṅ kuniṅ*
466\52\6. saṅ hyaṅ sūrya mijil kamantyan abuṅah pawulatan i sabhā nikaṅ kuwu, wwaṅnya lwir jaladâkĕmul kilat asoṅ hima sahana hananya riṅ lĕbuh, de niṅ kwehnya lawan prabhā ni sasinaṇḍaṅ ika lumarap aṅhulap hulap, śaṅkha mwaṅ tarayan mṛdaṅga kumisik mamaji taliṅa niṅ wwaṅ aṅrĕṅö*
467\52\7. wwaṅ wwaṅ thāni paḍâdulur wahu tĕkâṅibĕki nagara len hanêṅ hĕnū, tĕkwan riṅ sakurĕn hanânak ika pat lima marĕk amilĕt milĕt laku, strīnyâṅĕmban anuntun āmĕtĕṅ apan maṅĕlih ika manamby anuswani, aprakprākan apan hilaṅ sasiki lūd kakutil awurahan silih dalih*
468\52\8. len têkaṅ kaki kaky amet putu nikā hilaṅ i sĕḍĕṅ ikā silih sĕḍĕk, liṅ niṅ strīnya mahâkas ī kita harĕp mulata kita nininya riṅ waneh, āpan de ni uninta lāgi ta kitâmupuh i sĕḍĕṅ ikâṅucap kaki, ih dūrânaṅisâku yan kita midoṣana pĕjahana sĕṅgahĕn bahud*
469\52\9. strī strī wṛddha huwus tĕkêṅ kabuyutan milu milu mulat iṅ swayĕmbara, aṅhĕmban raray anwam akrak anaṅis winaliṅ ika putunya rakwa ya, mojar swāmi nikā nini syapiku hāpa ya kaki taha tan putunta ya, hā hāh tiṅgalakĕn hade nini tĕwas kita kabṛkĕkĕ duhkha kabwatan*
470\52\10. nāhan liṅ nika hāsyakāraṇa sapolah ika tucapa saṅ para prabhu, ginyākĕn ḍatĕṅêrikaṅ pagĕlaran paḍa mijila kabeh sirêṅ lĕbuh, wīrya wīryan amĕtwakĕn hati nirêrikaṅ aṅinakanê wwaṅ iṅ sabhā, muntab lwir ni halĕp nirâṅarab arab sama sama kadi bahni kāṅinan*
471\52\11. maṅkat śrī Magadheśwarâtri gumuruh paḍahi nira karĕṅw agĕnturan, sakweh niṅ maṅuṅaṅ kapūhan i halĕp nira paḍa mapipit pipit mukha, kady âṅarwani sumpiṅ endah araras pinatihakĕn ika n paḍâṅuṅaṅ, tuṅgal warṇa nikâbuṅah kadi wulan sasiki pinarawĕñca niṅ smara*
472\52\12. aśrī warṇa saṅ Aṅganātha sawatĕk watĕk ira mapupul paḍâhalĕp, himpĕr sāgara lakwa lakwan ira ramya tan asĕpi kapiṅ rwa niṅ laku, tĕkwan rūpa nirâsĕḍĕp tan ahañaṅ huwus amuyahi ri twas iṅ rimaṅ, tan tuṅgal stry aṅaraṅ tumon sira manahnya kalara lara karwaban laṅö*
473\52\13. lwir guntur saṅ Awantinātha tĕka gumrĕbĕg ahalĕp anuṅgaṅ iṅ ratha, himpĕr truh sumaput lĕbū nira mĕlĕk pĕtĕṅ alimunan aṅhudan hawu, sakweh niṅ maṅuṅaṅ paḍa mrĕm apĕpĕt mĕpĕti mukha ri tuṅtuṅ iṅ sabuk, agrah rūpa nikaṅ kaḍatwan i kĕtug ni paḍahi nira mapratidhwani*
474\53\1. liṇḍū lwir saṅ Hanūpādhipati manah ikaṅ strī mulat bhrāntacitta, miṅgut miṅgut halisnyârĕṅu rĕṅu kadi tan wwaṅnya kewalya mūrchā, katrag santĕnya kegū hati nika kagiwaṅ sāri sāri prapañca, kady ânumbak jajanya n pasidĕha tĕka riñcuṅ tĕṅahnyâṅgaluṅgaṅ*
475\53\2. wānîṅ praṅ saṅ Susenā laku nira lumurug kesyan ambĕk nirâkras, wadwā wadwān dĕlit niṅ tahu rinĕbut i rūm niṅ mulat riṅ paniñjon, siṅhākārêṅ sabhā yogya wulatana kasaṅkhya n dhanurwedaśāstra, sakweh niṅ stry âmapag tiṅhal ira paḍa kĕnêṅ rāga tībra byamoha*
476\53\3. ṅhiṅ saṅ Hemāṅgadâkweh asĕmu gunuṅ mās katraṅan kāla sandhyā, de niṅ siṅhĕl kaluṅ mwaṅ karah atip apipit paṅharĕp niṅ lumampah, tan pendah puṣpa sālas dadar i bala nirârūm apan sarwawastra, gĕṇḍiṅ tan karkaśâlwan bhramara kahiḍĕpanyâṅisĕp sarwasāri*
477\53\4. saṅ Pāṇḍyâpiṇḍa dewâlaku laku tuwi saṅ paṅruhun paṇḍitâkweh, tātan pendah sakêṅ Buddhapada sahana saṅ boddhapakṣâmpak ampak, śaiwarṣy âwarṇa saṅkêṅ Śiwapada paḍa sampun pĕnuh riṅ paṅawruh, sakweh saṅ brāhmaṇâpūrwa pawulatan ira lwir sakêṅ Brahmaloka*
478\54\1. maṅkat śrī naranāthaputra kadi kārttika wahu tĕka de nira n laku, luh niṅ strī kĕna rāga riṅ paṅuṅaṅan kadi riris inusap sakê mukha, tiṅhalnyâdu baṅun kilat lumarap aṅluru luru ri huwus nikaṅ jawuh, sambat sambat ikā ginūḍha kadi mĕtwa marĕṅana kalaṅwan iṅ patĕr*
479\54\2. liṅnyê twasnya bhaṭāra Manmatha manĕhta kawĕlas arĕp aṅhiḍĕp lara, kiṅkiṅ rāga tĕkânaput prihati mār pinuhara nika tan wĕnaṅ kinas, maṅke kāla nikaṅ swayambara tĕkâmarupuhi sahasâṅrĕmĕk hati, aṅgyat lwir hudan adrĕs iṅ katiga tan pakakaraṇa karĕṅwan iṅ gĕrĕh*
480\54\3. t asy âsih siha saṅ hyaṅ i ṅhulun alah sĕpĕrakĕna nareśwarātmaja, syūhĕn denta manah nirêṅ lulut unĕṅ kĕtĕrakĕna nĕhĕr tĕkākĕna, āpan tan hana len sakê sira pakāśrayan awĕlasa riṅ griṅ i ṅhulun, tambā rāga siroṣadha prihati jampi turida pinakāmṛtêṅ rimaṅ*
481\54\4. yadyan laṅghana tan panūta manah i ṅhulun i sĕḍĕṅ ira n pamaṅkwakĕn, ndak ton kĕdwa nirânukūlakĕna tan kawaśa hinudanan wulat maliṅ, āpan siṅha sirêṅ rahasya niyatârĕp arĕpan i tan olya kaprĕma, byaktâṅrampasa ken dunuṅ susu kayuh tĕṅah anĕkani senakê hati*
482\55\1. nahan liṅ ika ri twas epu wihikan ri manah ika yatan sakāra dahatĕn, ya kāraṇa nikâwuyuṅ ri taliṅanya tĕka rĕṅĕ rĕṅön i wṛtta saṅ Aja, halisnya pinisitnya tan duga duga n paṅujiwat i sĕḍĕṅ nira n umaliwat, matanya dinalihnya durjana hĕnū nira mara ri hatinya tan pamali luh*
483\56\1. taṅeh yan ucapĕn laranya tali niṅ carita waluyanôcapĕn muwah, para prabhu huwus tĕkêṅ pagĕlaran mapupul asĕmu hetwa niṅ laya, apan gumuruh apratidhwani surak ni bala nira ya tâmaṅun bhaya, baṅun hana katona digjaya katona pĕjaha rĕbutĕn salah siki*
484\56\2. atuṅgalan umah bwat Indranagarâjajar asĕmu kaḍatwan iṅ tawaṅ, para prabhu mahāprabhāwa sawaṅ arca maṇik inululan hanêṅ sabhā, paḍâsira siran pratāpa kadi tan hana lĕwiha sakê halĕp nira, tĕka pwa saṅ Ajâkucĕm sira baṅun śaśadhara matĕmah kunaṅ kunaṅ*
485\56\3. syapêka tan awĕdya riṅ kadi sirâguṇa wĕka niṅ amĕdyakĕn ratu, awarṇa madhumāsa kārttika piniṇḍa piniturun adadya mānuṣa, ikaṅ wwaṅ aharĕp wruhê sira humuṅ sahana hana nikaṅ wwaṅ iṅ sabhā, katon pwa sira denya rĕp wĕdi kumĕl humĕnĕṅ asĕmu sinyukan bañu*
486\56\4. rare saṅ Aja śakti pustaka lĕṅĕn Raghuwĕka wani kawy anuṅgali, ikaṅ guṇa hanê sirâgaṇita riṅ kapana kawaśa tarka niṅ mulat, prasiddha sira sūtra niṅ karawiwaṅśan amagĕhakĕn āgamêṅ prajā, rusit niṅ aji ta pwa rūpa nira tan hana ratu wĕnaṅ aṅdĕlö dĕlö*
487\57\1. sampun prāpta sirêṅ sabhā pinakamaṅgala ni halĕp ikaṅ swayambara, śrī dewîndumatī sirênarahakĕn mijila wahu huwus bhinūṣaṇan, muṅgw iṅ ḍampa sirâpĕgâṅĕnĕb ĕnĕb kĕtĕ kĕtĕg ira mār sumamburat, saśry âwarṇa tulis ḍinampan awĕnĕs wĕnĕs asĕmu rakĕt kapañjutan*
488\57\2. endah ḍampa nirâpĕnĕd kinajaṅan kusumaśara tinap linaṅwakĕn, ronyêndrāyudha puṣpacāpa pikulanya mamukha mukha nāga campaka, mās tuṅgal nika puṣpaliṅga niṅ aṅarcana ri pada bhaṭāra Manmatha, nāgākāra surat suratnya tinĕtĕs ni luh iṅ akuṅ amaṅkwakĕn ṭikā*
489\57\3. ācārī kalawan karaṇḍan ira saṅ pinituhu ri tatā samâṅiriṅ, sampun muṅgw i harĕp sirâhalĕp acum nĕhĕr aṅarahakĕn lumampaha, kĕṇḍaṅ goṅ muni t aṅkat aṅkat atĕrĕh dhwani nika karĕṅö sakê yawa, sakweh niṅ maṅuṅaṅ paḍâṅĕnĕb ĕnĕb raras i hati nika n tumiṅhala*
490\57\4. maṅkat śrīndumatī garantuṅ ira muny asĕmu gula ghināṣa riṅ waja, rūm niṅ paṅlima muṅgu riṅ śrigaḍiṅ iṅ masa kalima tinū hanêṅ kapö, aṅlaṅwākĕn awarṇa kārttika pamatnya gumuruh araras rinĕṅwakĕn, lwir tūban kumusuh karĕṅwan i panĕmpuh ika kadi panĕmpuh iṅ jawuh*
491\58\1. rakryan putrī mijil kābhinawa halĕp irâpūrwa saṅkêṅ kaḍatwan, aṅlīlâwās katon bhūṣaṇa nira kumĕñar lwir panolih hyaṅ arka, aṅher riṅ gopurâṅrĕgrĕg i pasalĕsĕk iṅ paṅharĕp söh marampak, sākṣāt saṅ hyaṅ wulan wāhu mĕtu riṅ udayādrîniriṅ niṅ grahâkweh*
492\58\2. mogâhyaṅ de nirâmet hayu mamulaṅunî buddhi niṅ wwaṅ tumiṅhal, hyaṅ Śrī liṅnyê sirâṅiṇḍarat aharĕp ametâśrayêṅ martyaloka, len tekaṅ wwaṅ sumĕṅgah Ratih i sira sakêṅ swarga lāwan surastrī, bhrantânĕṅgah dwicandrâdulur i payuṅ irâtyanta śuddha rwa sādĕg*
493\59\1. menmen rwaṅ siki wāhu rāgawaśa muṅgw i harĕp ira marĕk manimbaṅi, hyaṅ niṅ gīta tĕkânurun kahiḍĕpanya ḍatĕṅ iniriṅ iṅ tabaṅ tabaṅ, siṅhĕlnyârja lawan sawitnya katirah wĕlas arĕp awilĕt lawan gaḍuṅ, tan pendah kadi nāgapāśa pamanah niṅ Atanu karaṇanya lĕṅlĕṅa*
494\59\2. nyū dantâkuniṅ aṅhapit gula gula lwir ikaṅ amawa pawwahan gaḍiṅ, tapwan wāla dahat rwa sādĕg abĕbĕd niyata kahirisan twas iṅ mulat, tĕṅgĕknyâluṅ apiṇḍa kāṅinana polah ika n asĕmu buṅkah iṅ pupus, aṅhiṅ dyah Jayawaspa paṅhulu manisnya n anilihi mamaṅku pawwahan*
495\59\3. tan hawwan gati saṅ rarâhawu hawu wwaṅ ahayu tinuras raras nika, lūd bhasmāṅkura laṇḍa rakwa sira saṅ tuha tuha nika yan sakêṅ bibi, solah seṅĕr ikâhaṅan gĕsĕṅ i pāmbĕkan ika tĕkap iṅ smarānala, yogyā kuṇḍaṅa niṅ manunwani pamiṅgir amĕnĕma kaḍatwan iṅ musuh*
496\59\4. mopih wahw amayaṅ mayaṅ ri hati niṅ mulat anĕku nĕku pralāpita, tapwan rañca hatinya kewala walĕlwan amagĕhakĕn iṅ kakanyakān, kāsĕṅkanya pilih pucaṅ pucaṅan iṅ smara rumimaṅa buddhi niṅ kawi, yogya n raṅkulĕn iṅ wanîṅ raṇa tĕṅahnya pasuṅakĕna sĕmba sĕmbahan*
497\59\5. tapwan wṛddha dahat sirêña nira lāwan uwa nira paḍâkurug mirah, ekĕl roma nirâsĕlat huwan ikaṅ hayu tumalawuṅan turuṅ lĕwas, luñcip niṅ kuku pantĕs aṅgrĕmusa lagy aṅuluṅ uluṅi rāga niṅ mulat, edran tiṅhal irêṅ sabhā baṅun anambĕra hinayamakĕn titik maṅö*
498\59\6. putrī niṅ kryan anak wĕsi nrĕpati rakwa kaka kaka nirânwam iṅ wayah, pantĕs tan pamikārakĕn hayu rĕṅunya muwuhi raras iṅ matâmanis, lwir hyaṅ hyaṅ tĕka tan hinundaṅ anurun sahana nika paḍâwulaṅ tatur, kram niṅ sampir i bāhu mās inapi molah asĕmu hĕlaranya n aṅlayaṅ*
499\60\1. ikaṅ mamawa kaṇḍi kaṇḍi rara wahw agĕluṅ ahayu poṣadhan lulut, lumut  lumut ikaṅ payodhara wĕnaṅ paṅuwata sĕḍĕṅ iṅ jajâhĕnĕk, pupur nika wĕnaṅ paṅoṣadha pilĕg niṅ iruṅ apan arūm sakêṅ kapur, lukar karika kenya mukhya pinakādi paṅuwata ri rāga niṅ rimaṅ*
500\60\2. wagĕd wagĕd ikāṅ añāmarani warga pasisi salĕmah lawan wukir, sawarga kalawan wulan mukha nikā kalĕṅĕṅan ika mitra niṅ cucur, tĕṅahnya wahu wanwa riṅ jriṅ aṅĕlih wahu waśa riṅ aśokapādapa, sasīma kalawan mayūra gĕluṅanya wĕka niṅ asanâkadaṅ patĕr*
501\60\3. kunaṅ saṅ apahidwan eṅas ahaṅan pawulatan i manahnya riṅ sabhā, sĕkar nika pinintakāsihakĕn iṅ kawi huwus aṅikĕt hañar tĕka, kisapwakĕna riṅ prawīra kahalĕp nika suṅana sĕpah sakê waja, kayogyan i laṭinya yan kadi duh iṅ wwah ika sĕsĕpĕn iṅ priyâtalĕh*
502\60\4. anak wĕsi narendra rakwa rasikā saṅ amawa curigâraras dahat, aroma maṅunĕṅ galuh kahiḍĕpanya n apaṅawaka patrĕm uttama, ikaṅ wwaṅ araṅin wineh curiga kadga sinĕpuhan apan wagĕd waśi, wajanya mamirah tĕkê gusi gusinya halis ika tĕkâmraṅ iṅ mulat*
503\60\5. ikaṅ wwaṅ aṅagĕm curik pinakapaṅruhun adulur arĕs twas iṅ mulat, asiṅhĕl akaluṅ kṛtārtha riṅ ayun pinakapaṅisi niṅ wanîṅ raṇa, surakṣaka kabhīnna bhīnna baṅun antaka mapupul ahöm aṅiṇḍarat, winaswas asipattra sālas asĕwö kṛtala curiga tomarâluṅid*
504\61\1. wwaṅ wwaṅ kasturi sāri niṅ kusuma rūpa saṅ aṅiriṅ inuttamâhayu, meww iww âtap awarṇa kuntul aṅusī pasisi kakilatan hanêṅ tawaṅ, yadyastun tulisĕn samaṅkana pirâwig awiga nika yan hanêṅ yaśa, ṅhiṅ ganya n drawanĕn manisnya niyatanya tumuluy atĕmah tasik madhu*
505\61\2. laslāsan wruh iṅ iṅgitâṅinakanêṅ mulat ahayu puji n pakawwaṅan, yan tiṅhal kadi tiṅhal iṅ cala calârĕṅu rĕṅu sahajâpuput guyu, nistanya n kadi pāwak iṅ madhu manisnya raras ika kadi ṅrĕs iṅ hati, tan paṅgintir i rūm nirâsĕmu jamur hapa hapa marĕk iṅ jamur wulan*
506\61\3. denyâṅlaṅkahakĕn sukunya kadi tan lĕpasa tĕkap i lon ikaṅ laku, mĕñcuh mĕñcuh aṅambĕk ambĕki pupūnya hana bĕnĕr adĕgnya pet ulah, kahyun hyun laris iṅ wĕtis tan alaris laku nika minahā hinerakĕn, aṅjiṅjiṅ sasisih mĕluk tur ika mātra wagĕd aniru lampah iṅ tulis*
507\61\4. strī strī sabhya wicakṣaṇânagara nora kakuraṅ ika pantĕs iṅ sabhā, kady ânaṇḍuṅakĕn rwi de nika lumampah arĕṅu sahajâṅhĕmu guyu, eñjuh prāya nika n wulat riṅ aṅuṅaṅ tan ahulap atawĕṅ tawĕṅ taṅan, tan pendah salukat jajar gĕluṅ ikā lukar i jaja tinumbakan susu*
508\61\5. kady aṅrakṣa hayunya rūpa nika de ni galak i pamatanya yan wulat, hrū nîruṅnya lanā katon amatitis pamarayaṅ i halisnya lot mayat, warṇākāra nikaṅ wajâkrĕp asinaṅ gusi gusi nika kesisan laṭi, ahrit wit ni susunya tĕkwan aluṅid paḍa paḍa kadi suṅga niṅ jaja*
509\62\1. tucapa tikaṅ wwaṅ iṅ paṅuṅaṅan wagĕd aṅucap ucap, liṅ ika suputrikā pinakaratna winuni ri dalĕm, saṅ Aja sujanma mās kinĕmit iṅ nagara wahu tĕka, saphala sira n humambanakĕnê narapatiduhitā*
510\62\2. nṛpatanayā katon wĕdi nira n mulat i para ratu, yadin alupa ṅ śarīra sira mūrchita lumaya kawĕs, hulĕsana tan bawaṅ jasunanê sĕḍĕṅ ira kapati, niyata sirâṅlilir saṅ Aja saṇḍiṅakĕna ri jaja*
511\62\3. narapatiputrikā n gĕluṅa niṅ wwaṅ anaṅis i ṭikā, saṅ Aja paṅisya mon sira wirāga sadaka pasaji, athawa yadin padadyana sipat narapatitanayā, nṛpasuta de nira n gagaṅa mon pusuh usapa mata*
512\62\4. sĕkara niṅ aṅhiḍĕp smara kunaṅ narapatitanaya, saphala n apallawâmbĕt i tĕṅah narapatiduhitā, nṛpawaraputrikā n sĕkara de nira kumuda paḍa, saṅ Aja niśākarā nira maran patĕmu paḍa lĕṅĕṅ*
513\62\5. para ratu tan padon pisaniṅū sira kaharĕpana, tuhu sira śakti wāni paḍa tan hana kakuraṅ ira, ndan atiśaya prabhāwa saṅ Ajâdbhuta kagiri giri, asana lawan wuṅū paḍa nira ndya ta hurĕn i rika*
514\62\6. nahan ucapanya yan dinuluran rĕṅu saha kujiwat, waja nika tan wĕnaṅ winuni keṅis amuhara raras, wĕkasan anagwa nagwakĕn i rowaṅ ika ri saṅ Aja, cinalukakĕn mahâpicala harṣa riṅ ujar ajuwĕt*
515\62\7. hana ta muwah sira kryan apupul pupul ahayu raras, walu walu saṅ lumah ry anu patibrata lumaku wiku, paṅawaśa niṅ nwam iṅ wayah agatgat asalaha jamaṅ, hana sĕmu niṅ manah maru marun mulat i nṛpasuta*
516\62\8. hana wahu wahw anūt karakĕtan silih asih akurĕn, nṛpaduhitā kahewa nika mĕṅgĕp aṅalĕm aṅupĕt, tuhu tuhu yan latā paḍa ni buddhi nika kadi nadī, cumulu culuh priyanya pamawanya lulut i saṅ Aja*
517\62\9. rara ri Widarbharājya makamukhya nṛpatitanayā, paḍa kĕna rāga rāga nika tībra lumuṅ aṅalayan, humañutakĕn lulut lulut unĕṅnya mara ri saṅ Aja, bisa sira tan tĕñuh rinĕbut iṅ turida sanagara*
518\63\1. osik buddhi nikaṅ wwaṅ iṅ paṅuṅaṅan tucapa sira narendrakanyakā, sampun prāpta ri madhya niṅ pagĕlaran para ratu kĕna rāga de nira, akweh bhāwa nira n wimūrchita hanan maṅuwahi makuṭa ndatan tulus, dudw âbhāwaka kady aweh sĕpah abhāwaka kadi tinĕwĕk miṅe midĕm*
519\63\2. len taṅ tībra lulut nirê nṛpasutā humiḍĕp awak irâṅisapwakĕn, de niṅ rāgawaśâmarājaya tĕkâmulaṅuni ya tinūtnya yan rimaṅ, ṅhiṅ kāmīrasa lot ginoṣṭhi nira ramya lawan ikaṅ amaṅku pawwahan, mogâṅde tutur iṅ gula drawa karĕṅwan i wacana nirânamar juruh*
520\63\3. ambĕk ni ṅhulun iṅ rarâhayu lawan lituhayu sawawân apaṅgiha, ndan marmanya n atĕmwa dūta lĕpihan pirĕsĕpakĕna riṅ pralāpita, āpan tan hana raśmi niṅ winaraṅ iṅ wwaṅ atuha tuna de nikâlaṅö, ṅhiṅ gandharwawiwāha ramya katigâmawa sĕrĕh amisāta riṅ pasir*
521\63\4. luṅhâhĕmbana putra putran ika gantin arĕk arĕkanêṅ pararyanan, liṅlīṅĕn kisapun kudaṅ  kudaṅĕn iṅ kakawin ulih iṅ aṅdadak dadak, yadyan māliha riṅ wukir sipi laṅönya winulatan awikwa wikwana, aṅhiṅ gīta panĕmba nĕmbaha nika n huwus inubhaya mantukêṅ bibi*
522\64\1. nāhan liṅ nira n aṅlipur lipurakĕn kiṅkiṅ nirê twas nira, kāsih kāsih irâṅlawan lawani goṣṭhy âpan huwus wruh kawi, wwaṅ śṛṅgāra wicakṣaṇâṅrahati sojarnyân asih saṅ prabhu, pet pet harṣa sahurnya rāgakaraṇa wruh riṅ kasöṅan smara*
523\64\2. yan kanyā ri hiḍĕp patik haji hade kahyūnanâpan raray, tonĕn de nṛpati ndya taṅ madhukarā hānê kucup niṅ sĕkar, lāwan yan lĕwasa ṅ rarâpa pakĕnanyâpan lĕwas riṅ raras, paṅliṅganya sĕkar lĕwas pisaniṅū kumbaṅ marâṅambuṅa*
524\64\3. saṅkṣepanya sĕḍĕṅ rarā bwatana kiṅkiṅ hundaṅĕn riṅ ṭikā, maṅgĕh de niṅ aṅolakĕn tĕṅah ikā sampun pinaṅkw âṅliga, kady aṅgān i sĕkar nikāṅ asana yan mĕmbaṅ katampwan riris, ṅkāna ṅ ṣaṭpada miwya yan bhramara saṅjñānya n jĕnĕk tan midĕr*
525\64\4. nāhan denya n apet sahur mĕtu rarasnya n pāwak iṅ rāsika, tambā niṅ rimaṅ aṅlawaṅ lawaṅi kuṅ pet rāga denyâṅucap, lwir truh niṅ madhumāsa kāraṇa ni kiṅkiṅ śrī narendrâsĕwö, mambö ken lukar iṅ tilam sahur irâtuṅtuṅ rum iṅ saṅgama*
526\65\1. kanyā liṅta hade kaharṣana paḍanya salaga kapana n kakūṅana, kuṅ jaṅgâṅalayan tathāpi kapana n pamilĕta raras iṅ rara n lĕwas, dṛṣṭāntanya sĕkar lĕwas riṅ apa rakwa wulatana mĕne n kasumpiṅa, kiṅkiṅ tībra yan iṅ sĕḍĕṅ rara rarasnya paḍa paḍa lawan jrah iṅ sĕkar*
527\65\2. yêkā têka hade paṅawruhana campaka salaga nika n kinahyunan, yadyan sumpiṅa niṅ maṅālihi hulĕs lĕwu raras ika yan pagantyana, mambö rūmnya hanêṅ karaṅ hulu taṅan turah ika rumĕsĕp tĕkê hati, haryan tan hana harṣa ni ṅwaṅ i sĕkarnya puru puru rĕmĕk katiṇḍihan*
528\65\3. yan laywan pakasumpiṅĕn hana rarasnya tuhun asĕpi solah iṅ lĕwas, tĕkwan rakwa phalanya mogha pinalaywan asiṅ amupu luṅsuran sĕkar, denya n mantĕna rūmnya yan pakirim iṅ wwaṅ ahayu panuwal nikā ṭikā, ambönya n huwus aṅharas pipi ya târĕk arĕkana waṅinya kuṇḍaṅĕn*
529\65\4. mwaṅ yan strī hucapĕn rarasnya paḍa ta pwa kaharĕpana tan tayākĕna, rūmrūm niṅ rara kanyakā kadi saroruha kumuḍu mijil sakêṅ bañu, himpĕr paṅkaja karyakan wahu mĕkar pamĕwĕh i raras iṅ sĕḍĕṅ rara, tan pendah śatapattra wāhu lĕwas iṅ talaga hayu nikaṅ rara n lĕwas*
530\65\5. kanyā ta pwa wiśeṣa riṅ pawaraṅan raras ika marumah lawan riris, antuk niṅ maṅalap kasor karaṇa niṅ tinarima marĕkâṅaras pipi, riṅ paṅkwan winarah riṅ akṣara manah wahu tama wahu wanwa koluyan, āṅ ah wus kaka liṅnya mogha kawatĕk ri sĕḍĕṅ ika kinewalânukĕr*
531\65\6. yadyan rowaṅa niṅ maṅarwani hĕnū rumasa rasana ramya niṅ kapat, byaktâlona lakunya sotan ika tan tahu mahas ahas aṅrĕṅö gĕrĕh, tapwan wanwa dahat tuhun rĕṅu nikâmarahakĕn i harĕpnya hĕmbanĕn, suṇḍaṅ suṇḍaṅĕn iṅ tĕgal payuṅanâsana hari harin iṅ pararyanan*
532\65\7. tan gyā gyākĕna de nikā lumaku mon karirisana ri madhya niṅ tĕgal, yan paṅdöla paran kunaṅ wĕnaṅ akona pituhun ika yan lumampaha, solahnyêriṅanâpa tan wuruṅa luhnya patulaka nikā yadin kĕdön, ṅhiṅ gānya nya lumampaha n hana gĕrĕh maṅarahakĕna kāla niṅ rĕmĕṅ*
533\65\8. ndan yan ramya nikaṅ sĕḍĕṅ rara kapiṅ rwa niṅ arabi rĕsĕp twas iṅ mulat, kas kas pādapa kāṅinan kas i tĕṅahnya kinayuh aṅĕlih wawaṅ tumūt, mwaṅ twasnyâṅasanâṅrĕṅö patĕr adan mĕkara hinudanan karāsikan, kady amrĕm kalawan puḍak ṅwaṅ aṅisapwakĕn arisi kanin ragĕt ragĕt*
534\65\9. yadyan rowaṅa niṅ lumampah anukū sapara paran iṅ aṅrarah musuh, śodhâta pwa hayunya nora kakuraṅnya mata waja nikā paḍânulus, mambö wīra raras rarasnya tĕkap iṅ hañaṅ aṅiriṅ akālihan tapih, pantĕs pantĕs anuṅgaṅêṅ śakaṭa pamrĕgakĕna kahalĕpnya riṅ hĕnu*
535\65\10. aśrī raśmi nikaṅ rarā tuha kapiṅ tiga niṅ arabi mon kapiṅ pata, prāyâsih wilaja n kinolakĕn anaṅgap i waja nika yan wineh sĕpah, dūrâṅrĕṅwana yan kisapwakĕna riṅ śayana pisaniṅūn apaṅgila, eṅgal wanwa wisik pisan kadi sadoṣa ginupi tumuluy kataṅgama*
536\65\11. yogya n rowaṅa niṅ licin wanawasânusupa ri pasamūha niṅ sĕkar, kuṇḍaṅ kuṇḍaṅa niṅ mahas mahas atīrtha riṅ acala mahārakā gaḍuṅ, līlânaṇḍaṅa walkalâjar ajarânalawaha jawuh iṅ labuh kapat, śrī rājādayitā pi yogya ṅaranya n adulur anusup lawan ratu*
537\65\12. nāhan de nira nātha mojar apadudwan ulah ulah ira n paḍâlulut, buddhi śrī naranāthaputra milu rañca ri wulat ira riṅ nṛpātmajā, mūrchâpan wahu wahw anon rakĕt aṅiṇḍarat anĕmu ṭikā tĕkâlulut, paṅ niṅ kūṅ asĕwö wilāpa kakawin tinama tama nirê dalĕm hati*
538\65\13. rakryan ṅke kahananku māsku mapa hetu niṅ asĕmu wiwal salah wulat, ahyun suṅsuṅĕn i ṅhulun karika māsku karaṇa niṅ arĕṅwa pet ulah, om om haywa miṅe nihan ṅhulun amaṅkwakĕna ri kita milw aḍampana, taṅgap māsku sĕpahku sampun amirah rumĕsĕpakĕna rāga ni ṅhulun*
539\65\14. dyah saṅ sāgara katruhan luh apasir panĕpi saṅ ahĕnī hĕnī pupur, muṅgw î jro hati kuṅta māsku kapana n rwaba sumapatanê kuṅ i ṅhulun, ambĕk ni ṅhulun amrih aṅlayari tan wĕdi kajahata kombakan halis, swargâku n karĕmêṅ tĕṅahta sukha kaprĕma kapaguta riṅ karaṅ susu*
540\65\15. rakryan saṅ madhu niṅ kaḍatwan ulih iṅ hyaṅ amituruni sāri niṅ sĕkar, lwir tawwan pakatonan iṅ kaka kakâṅrubuṅ ahayu paḍâṅisis wĕtis, de niṅ hyunku tumon manista n agĕlaṅ gupura maṇi duwĕg pakolihĕn, ndak lampū pĕtĕṅ iṅ mulat sakahananta ri dalĕm ibu rohĕn i ṅhulun*
541\66\1. ndah nāhan liṅ narendrātmaja ri hati nirâpan sira bhrāntacitta, rakryan putrī marê śrī Magadhapati pĕnuh wwaṅ manonton marê jro, awrĕg de saṅ Sunandā kadi lanaṅ aṅusī sāhasânĕmbuṅ iṅ hwī, ramyâwelā katon riṅ wĕkasan aṅililan śrī suputrī tinonton*
542\67\1. mojar śrī Magadhādhipê nṛpasutā nihan ibu marĕkâkisapwana, socaṅkw îbu lawan matanta sakadaṅ paḍa paḍa dadi niṅ gula drawa, atyantêbu hayunta tan patatalan tuhu tuhu n awatāra niṅ Ratih, heman māsku yatan papaṅgiha lawan ṅhulun apan awatāra niṅ Smara*
543\67\2. wruh ku n tan hana sanmatanta hana duṣṭa marĕki ri kitâmadohakĕn, tonton denta matanta mĕṅgĕp amanis dumadak arĕṅu yan tumon ṅhulun, paṅron wimba nikuṅ halista n abĕnĕr kuṭila milu ri tuṅtuṅ iṅ hiḍĕp, tan saṅkêṅ hana doṣa kimburu manahta tĕka wiwal apeda ri ṅhulun*
544\67\3. rakryan janma ni janma ni ṅhulun adadyana ratu tumutêṅ swayambara, ndan rakryan ta muwah swayambarakĕnâmiliha ratu ri madhya niṅ sabhā, denya n tan kinasanmatanta palalun sinalahasa ri tan sih iṅ Widhi, ramya ṅwaṅ pinagantakĕn tulusa tan tulusa tuwi yayâpuput raras*
545\67\4. nāhan de Magadheśwarâṅucap arūm amalar i sahura nrĕpātmajā, śrī dewîndumatī tan eṅĕh apa tan hana manah ira keṅĕrê sira, marma śrī naranātha mantĕn aṅucap tĕhĕr amaḍĕm ikaṅ smarê hati, wruh ri wyartha ni kuṅ nirê nṛpasutā n kadi wiphala niṅ ahyun iṅ tulis*
546\68\1. ndah mojar saṅ Sunandā ri narapatisutā liṅnya tiṅhal tuhanku, nāhan ta śrī mahārāja Magadhapati saṅ yogya petĕn siwinta, yadyastun siddha rakryan sasisihana hulĕs dlāha lāwan narendra, sakweh niṅ strī hanê jro nagara niyata tan sāha saṅkê padanta*
547\69\1. sugyan tan wruha māsku yan śrī Magadheśwara sira maṅaran Parantapa, sampun śīrṇa musuh nirâwrĕg i kaḍatwan ika mati ri madhya niṅ raṇa, aṅhiṅ pat lima śeṣa niṅ karahatan paḍa kawĕkas anūt marê sira, saṅkṣepanya yathārta māsku sira yan prakaśita maṅaran Parantapa*
548\69\2. yan riṅ wīrya lawan guṇa syapa sirâṅlĕwihana sira yan paḍa prabhu, wah riṅ mās maṇik uttama ndya ṅ adagaṅ lumĕwihana sira n dhaneśwara, sampun pūrṇa kadānaśūran ira kaprakaśita tĕka riṅ purāntara, ṅhiṅ putrī kakuraṅ ni ghāra nira hetu niṅ aṅadu ri māskw aṅĕdwakĕn*
549\69\3. wwantĕn deśa lĕṅĕṅ ri Puṣpapura bhūmi nṛpati pasamūhan iṅ kawi, luh niṅ strī kĕna rāga rakwa talaganya pinarigi ri laywan iṅ gĕluṅ, sambatnya n panaṅis ya tâṅdadi madhubrata hana dadi cātakêṅ tawaṅ, mambö rūm ni mukhanya sampun atĕmah kumuda mĕkar i tambwaṅ iṅ wulan*
550\69\4. ṅkā tênduṅ parananta māmĕṅ amĕṅ an huwus atĕmu lawan nareśwara, bhuktin sih nira denta ramya niṅ atuntunan adulur akālihan payuṅ, yêkā wīrya ṅaranya riṅ kadi kitâhayu pinuji yan amrih iṅ priya, ramyâṅarwana ḍampa riṅ para paran sipi wanĕh iṅ akālihan tilam*
551\70\1. nāhan liṅ saṅ Sunandâmanis araras arūm de nikâkon atĕmwa, sampun kājar pratāpa nrĕpati lawan ikaṅ wīrya sampun tiniṅkah, ndātan mlecchā suputrī n inucapan aṅucap len sakê saṅ narendra, mogâsuṅsut mĕne n ahyuna kinĕdĕ kĕdö kewalâdoh riṅ ambĕk*
552\71\1. śrī dewîndumatī katon sĕmu ni buddhi nira n alalisê nareśwara, āpan tan hana raśmi raśmi ni wulat nira pinarĕkakĕn wawaṅ miṅe, yêkā hetu nira n kinon aṅalihâmwita rumuhun anĕmbahê sira, mambĕt madhya nirâṅgaluṅgaṅ i panĕmbah ira kadi panĕmbah iṅ tulis*
553\71\2. ry aṅkat śrī nṛpaputrikā śrī Magadheśwara kawĕlas arĕp kamānuṣan, mary âteja sĕpah nirâsĕpa sigit sigitan ira tibâkusêṅ lĕmah, tan śobhâkilayū wulat nira sĕkar nira maṅaway awe hanêṅ kapö, tṛṣṇā kūṅ ira tan katolih inatīta nĕhĕr inilagan yayan tumūt*
554\72\1. śrī dewîndumatī lumampah aṅĕlih prāptê saṅ Aṅgādhipa, ndātan wany asabhâhaliṅ haliṅan iṅ ceṭī paḍâkweh marĕk, tan sah dyah Jayawaspa lot linihaṅan bāhunya karwâwiḍaṅ, āpan kāsih irâlawas tuwin arūm tan sor dahat riṅ hayu*
555\73\1. agyā ṅ buddhi saṅ Aṅganātha ri ḍatĕṅ nṛpawaraduhitā marê sira, mojar tan panahânĕkākĕn i lulut lulut ira ri nareśwarātmajā, ṅke rakryan mapa hetu niṅ kadi wiwal mulat ariris apakṣa maṅsula, hāh wāliṅku tĕkâkisapwana kita n tĕka dumadak adoh tĕka ṅ tamuy*
556\73\2. antĕnku n tuna kapwa sihta winaliṅku tumuta saparanku tan saha, māskw induṅ ndi wĕkas ni kuṅta palakuṅkwa hurupĕn i lara prih i ṅhulun, rāganta mwaṅ unĕṅku denya n ahurup tali paṅuwata kiṅkiṅ i ṅhulun, wet niṅ tan hana sanmatanta palarĕṅkwa karika karaṇanta tan sahur*
557\73\3. dyah saṅ harṣa piniṇḍa ratnawanitâṅaraṅa karaṇa niṅ lanā lulut, saṅ kiṅkiṅ ginawe rarâhayu sujanma karaṇa niṅ akuṅ tumon kita, saṅ rāgānala maṅdadi wwaṅ amanas manasi hati kita n kinonĕṅan, saṅ rĕs maṅdadi janma rājaduhitâmuhara wĕdi niṅ ahyunê kita*
558\73\4. nāhan de nira mojar aṅrĕsi hatîniṅĕt iṅĕt apa tan kinahyunan, heman wīrya nira mwaṅ uttama ni kaprabhun ira suyaśâdbhutêṅ jagat, riṅ rūpâsĕmu rūpa niṅ Smara sawarga lawan asana riṅ labuh kapat, tan kewö wiphalaprayāsa hana tan pinakadi kadi kambaṅ iṅ caru*
559\74\1. mantĕn śrī naranātha mojar irikā ta dyah Sunandâṅucap, liṅnya dyahku harĕp kita wruha ri pāwak niṅ gĕrĕh niṅ kapat, nāhan māsku saṅ Aṅganātha pahawās gĕntĕr madadyan ratu, yogyâtĕmwa lawan kitā kita tĕmah niṅ cātakâmet jawuh*
560\74\2. ṅkānê rājya saṅ Aṅganātha wĕkas iṅ ramyê huwus niṅ laga, ry antuk saṅ prabhu maṅlurug saha bala lwir wah sakêṅ parwata, gĕntĕr niṅ grit ikaṅ rathânĕmahakĕn kuṅ ni wwaṅ iṅ kārttika, luh niṅ strī kahañaṅ ri līna ni ratunyâṅde paḍĕt niṅ lĕbū*
561\74\3. ndan heman tuna rājalakṣmi satĕwĕknya n rājya nirdewatī, hetu śrī naranātha tan sthiti pijĕr luṅhā madewāśraya, de niṅ hyūn ira n aṅhyaṅa ṅ nagara mogha n kewĕhan tan hana, ṅhiṅ rakryan pakarājalakṣmi nira marma de nirâṅundaṅa*
562\74\4. rakryan yan hana sanmatanta ri sirânambāna kiṅkiṅ nira, ndak pinta nya sĕkar tajinta pamahugya mwaṅ sĕrĕh riṅ kajaṅ, taṅgap denta mĕne sĕpah nira katon heman yatan suṅsuṅĕn, nya ṅ siṅhāsana karwananta pakisapwan māskw i paṅkwan haji*
563\74\5. nāhan denya n aṅĕdwakĕn nṛpasutâhyun waspadê saṅ prabhu, mogâcūm ararĕm wulat nira sinuṅsuṅ riṅ wulat lör miṅe, ndan dūrâhyuna kewalâwĕdi kumöl ambĕk nirâṅdoh arĕs, yan tiṅhal kadi tiṅhal iṅ mulat iṅ arcâṅher iṅ uṅgwan bhaya*
564\74\6. mālih śrîndumatī riniṅriṅ inarih de saṅ Sunandâmawa, āśābhūta saṅ Aṅganātha ri layad dewī nĕhĕr tan waluy, de niṅ bhrānta nirâṅikĕt rasa palambaṅ paṅlipur luh pinöm, ṅkānê watwan ikaṅ salö panulisan marmā rasanyâmanis*
565\74\7. rakryan saṅ maliṅ iṅ matâmatik i rūpaṅkw âṅĕḍap yan wulat, kālap denta manahku mĕṅgĕp amanis rūpanta duṣṭêṅ hati, mukṣa twaskw i sĕḍĕṅta mūr syapa ta len saṅkê kitâṅambila, eman māsku tuhan tuhan maliṅ atimpuh duryaśakṣatriya*
566\74\8. rakryan haywa kita pramāda ri surup niṅ lek mĕne riṅ wĕṅi, prāptâmora kakanta haywa kita tan yatnā ry awaktêṅ jinĕm, sāk niṅ ken awanaṅkwa mañjiṅ i parāhasyanta riṅ pamrĕman, maṅgā matya matâku pökana kukuṅku n paṅguhā riṅ pupū*
567\75\1. nahan rasa ni de nirâhyun amaliṅ maliṅana ri raras suputrikā, agöṅ sukha nira n tibā manah i saṅ katuduh arusita pwa riṅ manah, ri kāpusan ikaṅ smarâpunagi yan waluyana sira de nṛpātmajā, lumakwa mapasaṅ pasaṅ wuyaha yan mulih iriṅ iriṅĕn marê dalĕm*
568\75\2. atīta sira saṅ narendra maṅaraṅ tucapa sira narendrakanyakā, sinuṇḍaṅ inamĕr kininkin aṅĕlih rasa tumayuṅa kabwatan raras, tuwin manah ira n prapañca kumĕtĕr hati nira mulat iṅ wwaṅ iṅ sabhā, baṅun lumaku ri wwat ewĕh alĕyö maṅamĕr amĕr i de nira n laku*
569\75\3. saharṣa saṅ Awantinātha ri ḍatĕṅ saṅ ahayu pinakahyaṅ iṅ sabhā, hanan pasiḍakĕp hanan pasidĕhâṅurah arih ulah iṅ girahyasĕn, wah iṅ kapitu tan pahī wĕtu ni rāga nira ri naranāthaputrikā, pĕnuh maṅarape tĕkêṅ kaka kakânwam atuha sinarambahan lulut*
570\75\4. i maṅkana ni de nira n karakĕtan turida sinaput iṅ manobhawa, tan enak aṅinaṅ tan enak aṅucap humĕnĕṅ apĕga ta n sayâwĕnĕs, sawet i pamanas nikaṅ madanabahni ri hati nira maṅkin aṅlare, ya kāraṇa nirâṅucap tan awiraṅ sumĕgĕ sĕgĕh i saṅ nṛpātmajā*
571\76\1. rakryan bhāgya kita n ḍatĕṅ nihan aluṅguha yayi ri kisapwan i ṅhulun, mās lāwan maṇik uttamârja humaḍaṅ pakĕna nika panumbasê kita, yadyan kaprabhun i ṅhulun suṅakĕnaṅkwa ri kita yayi yan kitâharĕp, yan praṅ yan kakawin panĕkwa ni kakanta ri kita yayi yann apaṅgiha*
572\76\2. yan riṅ kārttikamāsa ramya masa ni ṅhulun amĕṅ amĕṅ iṅ pasir wukir, kuṇḍaṅ kuṇḍaṅĕn i ṅhulun kita mulat mulata ri kakawinku riṅ yaśa, yan māsâsujimāsa ramya masa ni ṅhulun amĕnĕm i rājya niṅ musuh, kuṇḍaṅ kuṇḍaṅa ni ṅhulun kita mulat mulata ri kawaninku riṅ raṇa*
573\77\1. nāhan de naranātha mojar araras mambö laṅö niṅ jinĕm, siṅgih yan pracacah karas waśa ri tuṅtuṅ niṅ tanah riṅ kapö, siṅ soṅkab ni tutuk nirâwĕtu laṅö kāmīrasâpet manis, pöh niṅ harṣa pinöm atūt guru laghunyârjâṅĕnoh lambaṅa*
574\77\2. saṅ katwaṅ niṅ awarṇa campaka tumiṅhal sakṣaṇê saṅ prabhu, ceṣṭākāra nirênarih winulatan de saṅ Sunandâtaña, māskw induṅ mapa buddhi rakryan i narendra n swāmya rakryan sira, yogyâpan kadi mūla tuṅgal apasah maṅke n tĕmah mānuṣa*
575\78\1. yadin kitâtĕmwa lawan narendra, ry Awantideśâtiśayêṅ subhikṣa, wwaṅ uttama wwaṅnya kawîṅgitajña, pacaṅkramānanta pasir wukirnya*
576\78\2. gunuṅ Mahākāla ṅaranya ramya, kapunpunan de saṅ Awantinātha, i pārśwa pārśwanya patīrtha tīrthan, pĕnuh dwijarṣy âjar ajar tan imbā*
577\78\3. sabhā bhaṭārêśwara nityakāla, śiwāmbha sakweh ni bañunya śuddha, kulĕm pwa saṅ hyaṅ tuwi kṛṣṇapakṣa, yayâpaḍaṅ de nikaṅ ardhacandra*
578\78\4. paran tatan ramya nikā parāna, pamenanê kāla nikaṅ basanta, ikaṅ larâgöṅ mala niṅ śarīra, awās hilaṅ māry aṅaweśa denya*
579\79\1. tāman saṅ nātha tan popama halĕp ika sampun prakāśâdwitīya, piṅgir niṅ lwah srĕp ātis ny aṅin ika humaras gandha niṅ paṅkaja mrik, sākṣāt swargātmakâpan sahana hana nikaṅ kĕmbaṅ aṅjrah paḍârūm, heman yan lena saṅkê kita śaraṇa ni kādewatanya n pinūjā*
580\79\2. nāhan de saṅ Sunandâmirĕsĕpakĕn i saṅ yogya karmā sudewī, ndān ambĕk śrī suputrī miṅay atimĕs adoh tan hana ṅ rāga mātra, sampun wruh saṅ Sunandā karaṇa nika n akon muṅsirê saṅ Pratīpa, asrĕt lampah nirâlon laku laku jaladânūtakĕn mārutâlon*
581\79\3. ndan saṅ kāry âṅaraṅ sis kawĕlas arĕp irâmeri luh tan tinolih, baryan tiṅhal ri dewī sira rasa pĕjahâpan rĕmĕk twas nira syuh, limbe limbe sudewī kadi maṅaway akon milwa ri śrī narendra, wet niṅ bhrāntâṅikĕt bhāṣa ri saruṅan ikaṅ patrĕm aṅrĕs rasanya*
582\80\1. ṅhulun yaśana rāga māsku pakadharman ĕnahana raras niṅ aṅrĕṅih, hayunta makawāṇḍiranya ya paṅöbana para paranaṅkwa yan rimaṅ, prasĕnta ri dalĕm jinĕm titisananta luh i lukar i kenta riṅ tilam, susunta pakasādhananta kalawan pipi katiga tĕṅah maran lĕpas*
583\81\1. nāhan de śrī narendrânĕmahakĕn i lulut kuṅ nirâwak wilāpa, yêkī tan sah ri paṅkwan winaca tiniliṅan koṅ rinĕṅwan winaswās, adrĕs luh śrī narendrâṅrasani rasa nikâpan katuhwan rasanya, yogyâṅantyêṅ mahantĕn wacan iṅ alaradan kālapan ratnakanyā*
584\81\2. rakryan putrī huwus mālih asĕmu paṅalih niṅ sĕkar sālas aṅjrah, kweh niṅ guṇḍik nira mwaṅ kaka kaka rumarâṅasturi mrik waṅinya, lagy âtaṅkis humuṅ hambuluṅan i tali kenyânamar ṣaṭpada strī, harṣâmbĕk saṅ Pratīpâmapag iṅ ujar arūm tustus iṅ laṅwa laṅwan*
585\82\1. ibu t asy asih kita kadaṅ kadaṅa ri sĕḍĕṅ i ṅhulun rimaṅ, kita yogya mitra kulabandhw amarasana ri rāga ni ṅhulun, pakawarga ni ṅhulun i paṅkwan asisihana raśmi niṅ prĕman, arĕnah manahkw aṅaku sānak iri kita patĕmwan iṅ jaja*
586\82\2. pakĕnaṅkwa yan marĕk i māskw amibikana laṭinta riṅ waja, lumut iṅ payodhara huwus kakiṅan usapanaṅkwa riṅ jaja, iruṅ i ṅhulun panutulaṅkwa luh i pipi ri pamrih iṅ sipat, lukar iṅ tapih salinanaṅkwa karatala mĕne n pamaṅkwakĕn*
587\83\1. ndah yêki n liṅ narendrârasa mijila sakêṅ bhāṣa lāwan palambaṅ, sotan ta ṅ sāri niṅ rāga piturun i laṅö niṅ kawi bhrāntacitta, tan paṅgintir manis niṅ tĕbu sawukir apan tan patuṅtuṅ manisnya, marmânyuh prāṇa rūmnyâsĕmu paṅucapan iṅ wahw amaṅkw âṅdudut ken*
588\83\2. rakryan putrī mulat riṅ nṛpati kadi wulat niṅ ṭikā riṅ wilāpa, mojar ta dyah Sunandā wwaya ta sira siwin śakty asaṅjñā Pratīpa, sākṣāt swargânurun rūpa ni nagara nira ry Ânupa khyāti riṅ rāt, kumbaṅ kĕmbaṅ papaṅgihta kadi patĕmu niṅ kārttika mwaṅ basanta*
589\84\1. saṅ Arjuna Sahasrabāhu riṅ usāna sira siniwi śakti nītimān, prakāśa sira saṅ Daśānana musuh nira huwus ayaśâmatī musuh, tathāpi kaparājayêṅ raṇa huwus hinuripan alawas pinañjara, hana pwa sira saṅ Pratīpa sira rakwa wĕka nira suśīla digjaya*
590\84\2. paran pwa wĕkas uṅsirĕnta paḍa wastu kita wĕka niṅ uttamaprabhu, para prabhu kapan paḍâsira lawan sira tĕwas amilĕt milĕt wulat, ameta kita len muwah tĕwas aṅel midĕr ibu kapana n pamaṅgiha, mataṅnya sira sĕṅgahĕnta kaka yogya sira manuwalêṅ ujar yayi*
591\85\1. yadin siddhā rakryan sasisihana rūm niṅ silih asih, awās rakryan glānâhuyaṅ apupul i jro pakasutan, hana lwah ramyâlwā prakaśita si Rewā ṅaran ika, kitâdyusa ṅkānêsuh isuhana lāwan saṅ ahulun*
592\85\2. raras niṅ karwa swāmi paran ika rakwâṅlĕwihana, marā riṅ tāman tan hana marĕka līlā ṅwaṅ aṅĕnĕs, yadin madyūsêṅ lwah talaga wulakan śūnya kasĕnĕt, wĕnaṅ sāmbĕk niṅ swāmi tariman apan tan hana mulat*
593\85\3. kalīṅanyâlah māsku marĕka nihan dak parĕkakĕn, paran marmantâsuṅsut arĕṅu miṅe tan pamituhu, paṅantî paṅkwan saṅ prabhu hila hila ṅ duhkha siwuhĕn, apan māskw âpet pet hayu pahayu buddhinta ri sira*
594\86\1. nāhan liṅ saṅ Sunandâmirĕsĕpakĕn i tiṅkah narārya Pratīpa, pathya wruh sopapattîṅgita nikaṅ ucap akrĕp kĕna prih narendra, yâṅde tan saṅśayê twas nira ri ḍatĕṅa rakryan suputrî kisapwan, kady aṅhyaṅ motusan wallabha mamagĕhakĕn tan wuruṅ niṅ swakārya*
595\86\2. rakryan putrī miṅe tan wawarĕṅĕh apa tan tṛpti rakwê narendra, saṅ nātha wruh sira n tan kinaharĕpan ikaṅ buddhi maṅkin prapañca, āśābhūtânulis ketaka rasa kakawin pöh nikaṅ rāga tībra, tambā niṅ keraṅan tan winadal i liḍah iṅ kāma nāhan rasanya*
596\87\1. ibu tan paphala pwa ṅ amalar i hayunta sĕḍĕṅta rare, syapa māsku kadi ṅhulun aṅurati rāga lawan turida, katunan lĕpihan kita kinirimakĕnku karaskw i kita, tĕka riṅ kararan pwa kita mapa tiki n sahajâpi lupa*
597\87\2. sĕḍĕṅ iṅ pabĕlah turida kinĕkĕsanku kitêṅ lĕpihan, makasādhana kuṅkw aṅiṅĕt iṅĕt i rūmta lanā n pinalar, aṅadĕg pwa kitêṅ puḍak araras inastwakĕn iṅ bhramara, winaliṅku kitâṅ liṅa puji puji yan ratu niṅ kusuma*
598\87\3. saṅ apiṇḍa wukir ṅhulun ajar ajarê kita muṅgwa sadā, tarukāṅkw i hayunta pamiṣayana rāga sĕḍĕṅkw alulut, licinêṅ śayanâkw anusupa ri hulĕsta sugandha miṅiṅ, sipi māsku sukhaṅku katuruna ri sor i tĕṅahta rari*
599\88\1. nāhan de śrī narendrâkakawina maṅani twas nirê jro drawâṅras, ndātan tiṅhal muwah riṅ nṛpawaraduhitā kewalêraṅ tumuṅkul, māry âśābhūta sampun pinĕgat ira lulut kuṅ nirê śrī suputrī, hetunya n tan wijil luh nira pamaḍĕm irêṅ rāgabahnî dalĕm twas*
600\88\2. sampun mālih sudewī kasusu laku nirâṅĕñcuh ĕñcuh kaṅelan, ndan tiṅhal saṅ Susenâṅiriṅakĕn aṅamĕr tan wĕnaṅ sāh amaṇḍĕṅ, kady âdandan kisapwan yan alihan asilâhyūn amaṅkwê sudewī, harṣâgyā gyān anuṅsuṅ riṅ ujar akakawin lwir katonêṅ palambaṅ*
601\89\1. rakryan saṅ pinunagyakĕnku śaraṇāśraya tumuluṅa kiṅkiṅ i ṅhulun, aṅlū māsku kisapwan i ṅhulun aluṅguha kita yayi haywa saṅśaya, t asy âsih kita māsihê kawi guṇaṅku palar amalĕsêṅ karāsikan, lambā kaprabhun i ṅhulun kita rumaṅkĕpana saphala yogya tuṅgalĕn*
602\89\2. maṅke n prāpta ni māsku tambay iṅ anon wwaṅ ahayu kadi dewakanyakā, yan riṅ śūnya katĕmwananta saha bhūṣaṇa maṅĕnĕsa tan parowaṅa, byaktânĕṅgaha dewatī kalĕmahan ṅhulun iri kita dūra saṅśayā, āpan de ni hayunta yogya kita māsku panadinakĕna n pinaṅkwakĕn*
603\89\3. paṅkwankw îbu paranti niṅ wwaṅ anukĕr nukĕr aṅĕsah ĕsah pinaṅkwakĕn, śīrṇa syuh lĕṅĕn i ṅhulun pinakarantunan i kuku niṅ epu tan panūt, tan pamwas jaja ni ṅhulun wahu waras linawad i panĕpak niṅ aṅrĕṅih, lagy emö pipi ni ṅhulun sabha sabhā ni waja niṅ anulak wineh sĕpah*
604\90\1. sojar saṅ nātha kady âṅalapana kasusuk niṅ kĕnêṅ rāgapāśa, kady ânambāna kiṅkiṅ niṅ amalaku suwal kewĕhan kāladeśa, sākṣāt sambat niṅ onĕṅ kinirimakĕn apet pet manis de ni kuṅnya, mambö rūm niṅ katurwan winuṅu ni jarumanyânĕkākĕn wilāpa*
605\90\2. tatkāla śrī suputrī sapawulatan aṅantî harĕp saṅ Susenā, tan kantun saṅ Sunandā marĕk ataña tĕhĕr sopacārâtalaṅkup, rakryan sampun kita wruh ri narapati mapâmbĕkta māsku n patĕmwa, āpan saṅ nātha sākṣāt Madana midĕr amet hyaṅ Ratī riṅ kaḍatwan*
606\90\3. yadyastun māsku siddhâṅhaturakĕna hayuntêṅ kisapwan narendra, ṅkānêṅ Gĕṅgā kitâmena mahas ahasa riṅ nūsa śūnyê tĕṅahnya, mwaṅ yan rakryan marêṅ Wṛndawana taman irânopamêṅ laṅwa laṅwan, akweh bhuktinta ramyâmarĕkana Yamunā lālanâkuwwa kuwwa*
607\90\4. rakryan putrī tan eṅĕh sira kinĕdĕ kĕdö yan paniwyê narendra, siṅgih rakwa n rarā suṇṭi masĕmu lĕṅa suṇṭy âkalis de nirâmbĕk, ndan buddhi śrī Susenā kadi pulut atĕguh tan lumer de nirâhyun, saṅkṣepanya ndi tan siddha kapalikĕtana śrī suputrî narendra*
608\90\5. luṅhā lampah sudewī narapati kawĕkas keraṅan tan tinolih, kady agriṅ nora rakwâṅinaki laṅu laṅun yan mulat riṅ sĕrĕh wwah, rakryan putrī jugânuṅgayap i hati nirâtyanta riṅ priṅga wiṣṭi, maṅkin bhrāntâṅikĕt bhāṣa panalimur irê tībra niṅ rāga tikṣṇa*
609\91\1. dyah mah luṅsuran i ṅhulun pasuṅa ni ṅhulun iri kita māsku taṅgapĕn, siñjaṅ siñjaṅa rakryan iṅ paṅaraṅan ri huwus iṅ anulis pralāpita, göṅ ny âsihku ri māsku yogya suwalĕn ṅhulun amalaku luṅsuran tapih, donyêbū pinakātmarakṣa n amĕrĕnkw abasahana tĕhĕr pamera luh*
610\91\2. rakryan saṅ hinarĕp harĕpku śaraṇāśraya mulata ri rāga ni ṅhulun, tan sênuṅsir adoh manahta salawasku tĕka ri kita mogha tan liniṅ, ṅhiṅ gānyā hana kāsihanta ḍatu ḍatwa kahulunana tan sahê kita, yêkī pañjiṅanaṅkwa nitya saparan ṅhulun aṅucap ucap lawan kita*
611\91\3. nāhan bhāṣa nira n tiniṅgalakĕn iṅ paṅaraṅan i layat suputrikā, mantĕn duhkha nirâsamun turida rāga ni manah ira tan tinūtakĕn, śrī Hemāṅgada kabwatan kuṅ i ḍatĕṅ nṛpawaraduhitā marê sira, wwāgan mogha gumanty amukti lara rāga niyata sira tan kinahyunan*
612\92\1. śrī dewîndumatī ḍatĕṅ sira ri saṅ sampun kaciryan smara, ewĕh tan kahiḍĕp harĕp nira lawan tan hyūn irê saṅ prabhu, ndān eman wĕkasan katarkan i kalis ny ambĕk nira n tan rimaṅ, aṅhiṅ piṅ rwa mulat kapiṅ rwa sahajâtuṅtuṅ tikĕl niṅ halis*
613\92\2. sampun waspada doh i rāga nira tan tuṅgal panononana, suṅsut suṅsut ira n kinon marĕka len tiṅhal nirâṅrĕṅwani, ākārêṅgita niṅ manah saha wijil niṅ śabda norâkadi, ahyun kawruhana n tan ahyun ika kaprajñān irâpet wiwal*
614\92\3. tan wruh śrī naranātha yan tan aharĕp rakryan suputrî sira, aṅgĕṅgöṅ kamadan tṛṇāṅkura hiḍĕp saṅ nātha riṅ wwaṅ kabeh, hamham parcaya de ni rūpa nira tĕkwan śakti wānîṅ raṇa, kĕdw âkuṅ makasoṅ larônĕṅ ira yan pojar waśâkon marā*
615\93\1. saṅ sākṣāt Smarakanyakā saṅ anarīra ri hati saṅ amiṇḍa riṅ hiḍĕp, buddhiṅkw âlal aṅantyakĕn siha ni māskw ahuyaṅ ajaruman pralāpita, maṅke pwā tĕka tan wawaṅ marĕk awarṇa kĕna guṇa miṅe kitâriris, rakryan haywa kakanta māsku sinaranta kalalah ibu rāga ni ṅhulun*
616\93\2. saṇḍaṅ bhakta samotusankw apuyĕṅ an layat alisuh amet rarâhayu, ndātan polih aṅel aṅulwan aṅawetan aṅidĕri kaḍatwan iṅ musuh, maṅke pwa n hana māskw arūm pakawayaṅ wayaṅĕn amĕrĕn iṅ pasaṅga 
man, tan pātmā rasa kaprĕman saśayanânĕkĕnakĕna śarīra ni ṅhulun*
617\93\3. nāhan de naranātha mojar awuyuṅ sira wĕkasan adoh suputrikā, śrī putrī katibān ujar haji tan eṅĕh apuji sira yan tuhan tuhan, ājñālaṅghana yogya danḍan apa tan hana sahur ira pakṣa māliha, simbantĕn haji molihâmidhi balik sira kawidhi dinaṇḍa niṅ smara*
618\94\1. sakweh saṅ marĕk uttamottama wiwal mundur paḍâmid miṅe, aṅheman ri narendra yan sira tan antuk śrī suputrī mulat, mwaṅ strī strī paricārikā paḍa humuṅ maṅyogyanî saṅ prabhu, ḍyam têkî wĕkasan tuhun hana mulat yan saṅ Sunandâṅucap*
619\94\2. rakryan tiṅhalanâtpada nrĕpati sākṣāt ṣaṭpadâmet sĕkar, maṅher her i dalĕm taman makapaṅanty antyan kucup niṅ mĕnur, maṅke n mūr aṅalih cumuṇḍuk i Widarbhâpakṣa tan mantuka, āpan marma nira n ḍatĕṅ kita karĕṅw an paṅjrah iṅ campaka*
620\94\3. śrī Hemāṅgada laṅwa laṅwan asana ndātan mĕkar kābunan, saṅsāra kṣaya saṅsayâluru lume de niṅ Smarākhyâpanas, heman māsku kucup ni buddhi nira yan tan sanmatan kāsihan, ṅhiṅ gānya n mĕkara n kitâṅlawada māskw âpan gĕrĕh niṅ kapat*
621\94\4. wwantĕn rājya nirê Kaliṅga kita yogya hyaṅ hyaṅanyâhalĕp, tĕkwan parśwa nikaṅ Mahendragiri hetunya n kadîndrālaya, gĕntĕr ny ampuhan iṅ mahodadhi karĕṅw âgĕnturan tan pĕgat, aṅhiṅ donya mamuṅwa saṅ prabhu lawan māsku n katurwān apöm*
622\94\5. rakryan tan kasasar hayunta kawawê saṅ nātha Hemāṅgada, āpan buddhi nirâbĕnĕr tan arusit wruh ry ambĕk iṅ dug rimaṅ, hĕnwanta n marĕkê kisapwan ira kewalya ṅhulun tan saha, yêkī don i manĕhta mājara ri mārganta n sukhâsaṅgama*
623\94\6. aṅhiṅ yogya siwinta tan patatalan trus tuñjuṅ iṅ kaprabhun, prajñā wany anulus bisâṅaji dhanurwedâdhika wruh nira, yan riṅ kīrty aniwārya śuddha hana sor niṅ candrawimbâkucĕm, tustus niṅ ratu śakti digjaya sĕkar tajy aṅkuran kṣatriya*
624\94\7. nāhan de niṅ amet manis niṅ aṅucap mambö juruh kābunan, antuk niṅ maṅalap manis ni kakawin saṅ wṛḍdha wṛddhîṅ laṅö, ndātan paṅgarit ardha tan rĕsĕp i buddhi śrī narendrātmajā, luṅhā wruh tumuluy sira n kinĕḍapan de saṅ Sunandâṅalih*
625\94\8. śrī Hemāṅgada kāri keraṅan akiṅkiṅ tan wĕnaṅ sāhasa, maṅgâmora makilya kilyana tumūtê śrī narendrātmajā, saṅ hyaṅ Manmatha duṣṭa tan rwa tĕlu pat rowaṅ nirâśâlara, yêkī hetu nirâṅikĕt rasa wilāpâṅras rasanyê hati*
626\95\1. maṅko pwântĕnku dentâmbĕk atiśaya dahat kewalâṅgöṅ kaputryan, buddhintâpyak madêṅ harṣa tan akuṅ iṅ akuṅ saṅsayâpy âwalepa, dentâweh rāga tan popama kadi ginawe lĕṅlĕṅâku n tumiṅhal, māyā muṅgw iṅ crĕmin lwirta riṅ apa wĕnaṅaṅkwâṅisapwê tuwuhta*
627\95\2. saṅ lwīr arcâṅaraṅ byakta pan ulaha ni māskw i ṅhulun yan pamaṅkwa, saṅ lwir dewî tulis tan wuruṅa kasarikâku n marê pamrĕmanta, saṅ lwir wwe niṅ samudrâṅaraṅakĕn i manahku n surud sihta māsku, saṅ tuṅtuṅ ni rwi niṅ ketaka kari kacarik twaskw i luṅhānta maṅko*
628\96\1. nāhan manis ni paṅikĕt nira rāgacihna, śṛṅgāra rāsika pinöm atĕmah wilāpa, muṅgw î dalĕm hati ginūḍha raras rarasnya, pinrārthanākĕn ira mĕtwa mĕne n papaṅgih*
629\96\2. saṅ lwir hyaṅ iṅ jalada kāṅinan iṅ basanta, ndātan panis nisi huyaṅ ni manah niṅ onĕṅ, luṅhā lawan riris i buddhi nirê narendra, saṅ nātha kāri tĕlĕs i drĕs i luh nirâṅdyus*
630\96\3. byātīta saṅ prabhu narendrasutā wiwakṣan, dolāyamāna ri turuṅ ni manah nirêsi, luṅhâmilih milih i jalwa nirê narendra, himpĕr sĕkar midĕr amet bhramarê kuwuṅnya*
631\96\4. sampun ḍatĕṅ sira ri sanmukha saṅ narendra, śrī Pāṇḍya harṣa kadi tan rat ira n tumiṅhal, runtuh lĕbur manah irâsĕmu rāgabahni, lwir mās hanêṅ muṣa wawaṅ drawa de niṅ apwī*
632\96\5. saṅ Pāṇḍya siṅhapuruṣākṛti rāgaśatru, śrī putrikâciri wĕdi n para riṅ paḍöman, söh buddhi sattwa naranātha paḍâwrĕg awri, keṇḍit manah nira lawan kuṅ irê dalĕm twas*
633\96\6. sampun pĕtĕṅ twas ira söh turidâṅaweśa, aṅhiṅ hiner silih asih naranāthaputrī, āpan katon mukha nirâsĕmu śītaraśmi, yêkī nimitta nira mojar amanwa manwa*
634\97\1. ṅke siṅhāsana māskw aluṅguha paran karaṇa niṅ aṅadĕg baṅun wiwal, rākantâlawas aṅrĕṅö ri hayu rakryan ika karaṇa ni ṅhulun ḍatĕṅ, tĕkwan śrī naranātha Bhoja maṅutus ḍatĕṅa ri sĕḍĕṅ iṅ swayambara, nāhan taṅ karas esi bhāṣa pahulaṅkwa ri kita yayi hantusākĕna*
635\97\2. wruh ku n tan paṅĕnoha kuṅku ri kitâpan ahayu sakadaṅ lawan Ratih, tuṅgal rakwa rarasta riṅ mukha lawan rĕsĕp i raras i māsku riṅ pupū, rāgaṅkw îbu hanêṅ tĕṅahta kapipis lara turida kinölwa riṅ susu, lampūn kaprĕma riṅ pasaṅgaman i paṅhapit i wĕtis i māsku ri ṅhulun*
636\98\1. sojar narādhipati tan palawan manisnya, maṅgiṣṭa śiṣṭa mari śiṣṭa sinorakĕnya, lwir tan madhu ṅ madhu tinaṇḍiṅakĕn yayān sor, lambā manis manis ikaṅ gula tan panaṅkĕp*
637\98\2. śrī putrikā sira mulat ri harĕp narendra, ndātan kapūhan apa tan hana paṅgaritnya, mogâkalis manah irâsĕmu tan panaṅgĕl, kady adwa tiṅhal ira kewala tan papiṅrwa*
638\98\3. do doh i buddhi nira niścaya saṅ Sunandā, śrī Pāṇḍya tiṅhal ira kady aṅutus maṅĕdwa, ndan saṅ kinon ira bisâṅupacāra śabda, mojar tuhun pali palin ya tĕkapnya mojar*
639\99\1. nāhan śrī naranātha Pāṇḍya sira yogya paṅayatan i māsku riṅ hayu, heman rūmta yatan pagĕgwan i manis manis ira n aṅisapw aṅolakĕn, aṅhiṅ sambhawa rakwaṅöbana huyaṅta saphala parĕkĕnta riṅ tilam, siṅ sojar haji yan rahasya rasan iṅ śayana kĕmitananta cupwana*
640\99\2. yadyastun kita māsku n âmĕṅ amĕṅêṅ tuha rawa kalawan nareśwara, byaktânaṅśaya cakrawāka dadi mānuṣa maṭika ṭikan mariṅ ḍarat, mwaṅ yan karwa narendra māsku mahasêṅ pasisi mĕgila riṅ wwaṅ iṅ pasir, byaktânĕṅgaha dewa niṅ mithuna rāśi mĕtu harĕp ahimya himyana*
641\99\3. atyantêṅ kalaṅön lĕyĕp winulatan patĕmu ni lĕṅĕṅ iṅ pasir wukir, ndan dūrâmaḍanê laṅö ni patĕmunta matĕmu kalawan nareśwara, yadyāpin paḍa riṅ laṅö pisaniṅū kadi rarasa ni māskw asaṅgama, ṅhiṅ gānyâmaḍanê rarasta raras iṅ Rati Madana n akālihan hulĕs*
642\100\1. nahan ucapan ikâpet pet manis tan pamandi, kadi rĕsĕpa rasanyê buddhi rakryan suputrī, kunaṅ apa tan ikâṅde harṣa riṅ harṣa niṅ len, wiphala kadi manis niṅ twak yan iṅ madyasakta*
643\100\2. narapatitanayâṅlih tan sahur lwir tulis mās, rĕṅu nira paṅadeśan yan tan aṅgâmituhwa, kalalu laku nirâṅdoh mūr lawan saṅ Sunandā, nṛpati kawĕkas ākuṅ śīghra māwak wilāpa*
644\101\1. rakryan saṅ kĕna rāga tībra kaka rakryan aṅuwatana haywa saṅśaya, hrū saṅ hyaṅ Madanê hatinta dahutĕṅkwa bĕbĕdĕn i taṅanku hĕmbana, ṅhiṅ jampyanta karāsikanku n amĕkul garĕgĕtĕn amijĕt mijĕt susu, romantâjumĕn i ṅhulun sadakanaṅkwa n anĕsĕpi laṭinta riṅ tilam*
645\101\2. kocap māsku wicakṣaṇôṇḍahagi yogya panagara bisâmaṅun lulut, ṅke ta dyah mata ni ṅhulun sipatananta pĕnĕdĕn usapanta riṅ pusuh, yan kālanta pinaṅkwakĕn wwaya jajaṅku rari siku sikunta yan cala, kuṅta mwaṅ turidaṅku pādwakĕna māsku patitisana luh maran rapĕt*
646\102\1. nahan tĕmahan iṅ prapañca ni manah nṛpati wahu lipur linaṅwakĕn, hanâmbĕk ira mantukâmruda tuhun mawaraha rumuhun ri saṅ prabhu, katon ujara niṅ mulat ri sira tan pamahayu kadi buddhi niṅ rare, ya hetu nira tan wawaṅ mulih aṅantyakĕn i huwusa niṅ swayambara*
647\102\2. byatīta ri sĕḍĕṅ nira n mari rimaṅ tucapa sahana niṅ wwaṅ iṅ sabhā, manahnya paḍa pakṣapāta ri narendrasuta tan aharĕp ri saṅ prabhu, paḍâsraṅ aṅucap ry ulih nṛpasutā wruh i harĕpa nirêri saṅ Haja, alap ta wus amah nahan liṅ ikanâṅgĕtĕm asahuran atry aṅadwakĕn*
648\103\1. rāga śrī naranāthaputra masĕwö kadi kayu ragas iṅ labuh kapat, osik buddhi nirê ḍatĕṅ nṛpasutā winaliṅ ira tĕkâkisapwana, agyâweha sĕpah sakê waja silih suwala guyu panarka niṅ mulat, bwat śṛṅgāra dahat panāntwa nira marma rasa nika rĕsĕp rinĕṅwakĕn*
649\103\2. ṅke rakryan pakisapwan onĕṅ alawas ṅhulun ibu saṅ apiṇḍa nīrada, saṅ saṅhub ni lulutku saṅ patĕr i kuṅku kilat i pĕtĕṅ i twas i ṅhulun, saṅ rĕm niṅ turidâṅalah sih apuput huyaṅ amĕkasakĕn putĕk hati, saṅ truh truh ni laṅöṅku mukṣa hiniḍĕp kinisapu sahajâtĕmah riris*
650\103\3. donkw aṅlitlita roma rakryan anapak napaka hayu ni māsku riṅ tilam, āpan tan hana len pramāṇa ri rarasta n aṅaraṅ aṅisapwakĕn puḍak, māskw induṅ huniṅan ṅhulun ri manis iṅ mata sarasija kābunan madhu, suṅsuṅ rāga tĕṅah purihta kalawan pipi taḍaha ni luhta pintanĕn*
651\103\4. paṅkwankw îbu wĕtĕh turuṅ pinakapaṅrĕṅihan iṅ aṅĕsah pinaṅkwakĕn, tapwan kāni lĕṅĕnku de ni kuku niṅ hinari hari miṅe kinolakĕn, mwaṅ tapwan katĕpak jajaṅku kalawan pipi tĕkap iṅ arĕs kinewala, ṅhiṅ rakryan karaṇanya n emwa ragĕta mwaṅ anuluṅa manĕmbu nĕmbura*
652\104\1. ṅke saṅ apiṇḍa nirātmaka tinĕmahakĕn maṇi rājasutā, tan hana ṅūni dĕlāha kadi kita sujanma suśīla wagĕd, saṅ dadi janma sakêṅ taya taya kadi rakryan arūm anulus, māsku śaśāṅkawimāna karika kita maṅdadi marma dahat*
653\104\2. aṅgriṅi simbali rakryan amarasana mogha tĕkâṅlarani, dyahku nihan tuluṅĕn ṅhulun uwatana kāraṇa niṅ warasa, griṅ kĕna rāga laraṅkw aṅinak inaki mĕṅgĕp atīs apanas, māsku mataṅ yan akar pipi guliga tĕṅah palakun ri kita*
654\105\1. nāhan de saṅ Ajâṅucap mĕtu raras ni kataruṇan irâṅhiḍĕp smara, mambö turwan i paṅkwan aṅharas i paṅlawad iṅ ahayu riṅ pasaṅgaman, kady aṅrĕṅwa rĕṅih lawan paṅĕsah iṅ kinisapu rasa niṅ wwaṅ aṅrĕṅö, śrī dewîndumatī pwa muṣṭi niṅ akuṅ kapana sira n aṅiṣṭya mintara*
655\106\1. ujar saṅ Aja warṇa warṣa tumibânĕkarakĕn asanâṅrĕṅö gĕrĕh, aśoka ḍinĕḍĕr sawaṅ nṛpasutā wahu kasiram alūṅ apādapa, wawaṅ sĕkar irânĕḍĕṅ bhramara tan hana wani mara kewalâtilar, apan saṅ Aja rakwa tan wuruṅ aṅol aṅarĕkana mĕne n pamaṅkwakĕn*
656\106\2. narendratanayâwĕnĕs mulat i rūpa saṅ Aja wawaṅ agriṅ aṅlayuṅ, kasambĕt i manis manis ni luṅid iṅ mata sarasija keṅgutan halis, huwus wruh i manis nira n kasarik iṅ lituhayu subhagêṅ swayĕmbara, ya kāraṇa nirâharĕp marĕka paṅkun uwat uwatanêṅ sĕpah sarik*
657\106\3. sawet ni pamanas nikaṅ madanabahni ri hati nira maṅkin aṅlare, tinarka nira rājaputra dadi niṅ Smara saṅ Aja marêṅ swayĕmbara, muwah saṅ Aja saṅsayânaha nahā mulat i hayu narendraputrikā, Ratih karika sinwayĕmbarakĕn iṅ Madananagara liṅ nirê hati*
658\106\4. sipat nṛpasutā lutur kadi humer i paṅusapa nareśwarātmaja, gĕluṅ nira baṅun harĕp suruyanê jariji nṛpatiputra yan lukar, aṅrĕs kadi harĕp kadĕmwanana de saṅ Aja mata nirâṅdadak lumuh, paniṅsĕt i tapih nirâsĕmu harĕp lukarana ni taṅan nṛpātmaja*
659\106\5. waja nrĕpatiputra kātara rarasnya tĕka ta mamusuh yan iṅ laṭi, alal kĕtĕ kĕtĕg nirêṅ jaja lumiṇḍihana jaja narendraputrikā, asaṅgraha nakhâluṅid taṅan irâmirah aharĕp adun lawan susu, tĕkêruṅ ira tan pakāla kumĕsut sĕmu sĕmu niṅ asĕṅhit iṅ pipi*
660\107\1. saṅ mambaṅ Kawidoṣa tan sah i narendrasuta marĕk amaṅku pawwahan, lāwan dyah Jayawaspa kāsih ika tan sah i pada naranāthaputrikā, ndan rakwênalapan sĕḍĕṅnya n ahañaṅ tinut ika mapasah madum tuhan, tĕmbenya n sapatiṅhalan paḍa lumuh kawĕlas arĕp aluṅluṅan taṅis*
661\107\2. saṅ mambaṅ Kawidoṣa mājar i narendratanaya nĕhĕr aṅhĕmū taṅis, rakryan honya manĕhta tiṅhalana pun marika makaṅaran Madhūdakā, pun muṅgw î hiriṅan marĕk linihaṅan wagĕd araras amaṅku pawwahan, aṅhiṅ pun juga tan wĕnaṅ mulat awarṇa lara mata n aṅölakĕn taṅis*
662\107\3. yadyastun nṛpaputrikā mara mĕne humaturakĕna rūm nirê kita, rakryan tan wĕnaṅ edihê sira yadin sira tumĕṅĕta pun Madhūdakā, dūra n dhāraka riṅ lara smara manĕhta pinasahakĕn iṅ tuhan tuhan, ṅhiṅ maty âṅaraṅê daganta bapa tan panĕmu kahulunan sadā marĕk*
663\107\4. mwaṅ yan śrîndumatī tan aptya ri tuhanku muliha sira tan panoliha, suṅsut śrī naranātha rakwa ri manĕhta bapa maṅulanĕh turuṅ lipur, byaktâṅgĕgwana sĕmpalĕn bapa manĕhta bapa kita tan awĕlas maṅaryakĕn, mātîṅ māti kināladeśa kadi kambaṅ iṅ asana sinĕmpal iṅ kapat*
664\107\5. nāhan liṅnya nĕhĕr tumuṅkul anaṅis tucapa ta panaṅis Madhūdakā, hāh rakryan kadi riṅ paṅipyan ahurip takari manĕ manĕhta tiṅhali, nāhan pun Madhusūdanâmwaṅi narendrasuta marĕk amaṅku pawwahan, kĕmbĕṅ kĕmbĕṅ i luh nipun marahakĕn sih ipun arabi tan wĕnaṅ mulih*
665\107\6. maṅke ry antuk ipun tumūt ri naranāthatanaya baṅun aṅhuwus huwus, tan lot ṅgānya pun aṅhiḍĕp turida rāga kadi wuruṅa matya monĕṅa, yêkā hetu nipun tĕkâhañutan aṅlalu pĕjahana de nareśwara, aṅhiṅ luh ni manĕhta kahyuna nipun rurubakĕna lawan ṅrĕs iṅ taṅis*
666\107\7. ājñā śrī naranātha ṅūni ḍumawuh ri para panĕpi riṅ pasir wukir, an pun patyana tūt tlasĕn haḍaṅĕn iṅ hawan i hawan ipun marêṅ musuh, maṅke n tan hana patya patyana sadoṣa nipun i sĕḍĕṅ iṅ swayambara, pun ṅgānyêka dumeh pun ahyuna mulat mulata juga sawet ny unĕṅ nipun*
667\107\8. hāh rakryan siha rakryan iṅ manĕ manĕh ṅhulun ibu pituhun ṅhulun tuhan, nāhan śrī naranāthaputra pakisapwan ibu ri sira haywa tâwihaṅ, āpan yan tuna kūṅ i māsku ri sirâpa ta hamĕṅana ni ṅhulun mĕne, tan wandhyā mati karwa pun Madhu manĕhta tuhan i huwus iṅ swayambara*
668\107\9. marmā de Jayawaspa mojar ataṅis tĕka hirĕṅ i narendrakanyakā, pantĕs pantĕs apolahan marĕk atakwan i manah ira riṅ nṛpātmajā, siṅ solahnya wagĕd hanan pamisusal misusal api calâṅrĕṅih rĕṅih, kĕdw âkon marĕkâkisapwana nĕhĕr mulat arĕṅu waśâṅdĕlö mata*
669\108\1. sampun dyah Jayawaspa mojar irikā ta dyah Sunandâṅucap, rakryan tiṅhalananta māsku saṅ Ajâtyantêṅ halĕp riṅ sabhā, putra śrī Raghu potrakê haji Dilīpâṅhiṅ kadaṅtâparĕk, śuddhakṣatriya sūryawaṅśa taruṇâṅhiṅ śakti maṅke n raray*
670\108\2. waswāsĕnta halĕp nirâṅdaśaguṇê rūm niṅ tulis mās tatur, warṇākāra nirâmarājaya ri warṇākāra niṅ campaka, muṅgw î pāda nirâlawan mirah i kĕmbaṅ niṅ tawā kedĕkan, aṅhiṅ ketaka lot pinaṅkwakĕn ira n lwirnya n wĕtistâlaris*
671\108\3. tan sāhêṅ śarapuṣpa kenaka nirâpan lwir Smarâṅiṇḍarat, mwaṅ maṅgĕgwana puṣpacāpa ri kiwa n paṅde raras niṅ mulat, pantĕs muṅgwa ri citta niṅ rara sujanma n sūkṣma tan pāwaka, yogyâmaṅkwa ri māskw apan paḍa lawan dewī Ratih riṅ hayu*
672\108\4. nāhan raśmi nikāṅ ujar tĕka rĕsĕp ri twas narendrātmajā, sampun waspada kuṅ nirê saṅ Aja marma dyah Sunandā sukha, ndan mogâṅjrum apet prahelika laṅö siṅgih juga n strī kawi, denyâṅjrum rasa guywa guywan araras ndātan tĕke jro hati*
673\109\1. rakryan tan sasiwinta māsku sira de ni karakĕtan irâṅurĕn laṅö, riṅ tāman sira menduṅ enduṅan aśoka mĕkar inarĕkan pinaṅkwakĕn, aṅkĕn māsa kapat mahas mahas adoh sahaja majamahan karas tanah, praṅ praṅ ciṇḍaga ketakī pracacah akṣara salawas irâsih iṅ ṭikā*
674\109\2. rakryan maṅsula māsku saṅ ratu kabeh muwah ibu parananta waswasĕn, piṅ pat piṅ lima waspadākĕna raras nira waluyana haywa saṅśaya, yadyastun sira nora kāptya ni manahta muwah uwahana ṅ swayambara, ṅkā ta dyah t adulur pahur hurakĕnanta sira lamakananta mantuka*
675\109\3. nāhan denya n amet prahelika laṅö rasa kakawin anambyakĕn manis, ndan simbantĕn adoha buddhi nira maṅkin arumah apulaṅ lawan smara, tan wruh ry ambĕk irê narendrasuta yan sira winarahakĕn marêṅ laṅö, tan pendah lara koluran turida rāga nira ri saṅ Ajâwuwuh laṅö*
676\109\4. ndān ambĕk saṅ Ajânahā sira ri buddhya narapatisutā n tan ahyuna, āpan tan huniṅê halĕp niṅ asĕkar taji wĕdi mulatêṅ ajoṅ kuniṅ, tan hep hepĕn aniwya riṅ kadi sirâpi puji sinahuran patik haji, riṅ siṅhāsana saṅ katiṅgal aṅaraṅ paḍa lĕṅĕṅ aṅikĕt pralāpita*
677\109\5. aṅlampū saṅ Ajânahĕn turida māry amalar i harĕpā suputrikā, āpan tan ratu liṅ nirêry awak ira prabhu tuwi sira tan kinahyunan, enak riṅ wĕkasan manah nira harĕp harĕpĕn amĕnaṅêṅ swayambara, molah bāhu nirê tĕṅĕn marahakĕn ri pamĕnaṅa nirêṅ swayambara*
678\109\6. ṅkā n jātismara putrikâtutur i rūpa saṅ Aja ri sĕḍĕṅ nirâpsara, riṅ swarga n pakurĕn lawan sira tuhun kapalaṅ alaṅ i tan sih iṅ Widhi, maṅke pwa n paḍa janma mānuṣa sirâtutur i silih asih nirâlawas, wruh meraṅ kadi tan priyâpriya ri kāla nira n atĕmu riṅ surālaya*
679\109\7. kāla śrîndumatī kapāśa tĕkap iṅ lara turida ḍinaṇḍan iṅ smara, rāgâṅaṇḍĕhi sāhasâmarĕpĕki twas ira rasa kapatya riṅ sabhā, yekā hetu nira n harĕp marĕka riṅ nṛpatanaya palar sirâsiha, āpan yogya pakāśrayan saphala paṅgajaha maḍĕmana ṅ smarānala*
680\109\8. ratnânopama candrasūryaja kaluṅ kaluṅ ira naranāthaputrikā, yêka n pawwat irê narendrasuta rāgapahula sumĕnö marê mukha, embuh teja nikā sĕḍĕṅnya kinaluṅ kaluṅakĕn ira riṅ nṛpātmaja, lwir dewī Ratih aṅhyasi Smara sira n paṅamĕr aṅĕnakĕn kaluṅ kaluṅ*
681\110\1. nṛpātmaja mulat ry awak nira sukhâmbĕk ira n amĕnaṅ iṅ swayambara, paḍâṅrahati cakṣur ādi nira molih i turida narendraputrikā, tĕkê mukha nirâprih olih inusap hariṅĕt ira tumus tĕkê jaja, ginañjar ira riṅ sĕrĕh waja nirâsĕmu sĕmu guyu sabhya riṅ sabhā*
682\110\2. para prabhu sirâlarâlah arĕbut ri turida naranāthaputrikā, paḍânĕsĕl awak nirâlaraṅ anaṇḍaṅ inucap ira duryaśaprabhu, gĕluṅ nira rusak mure n inalapan makuṭa nira katon paḍâkucĕm, tiḍĕm waja nirâsamun mari lumöṅ hinilan ira sĕrĕh mĕṅĕs mĕṅĕs*
683\111\1. hĕnĕṅakĕna narendra śrī putrī sira caritan, mulih aṅalihi ḍampâwās de niṅ mulat i sira, paḍa sukha paḍa harṣânĕmwākĕn kaharĕp ira, patĕmu nira winaswās dewī dewa piniturun*
684\111\2. kaka kaka nira mantĕn denyâpet wulat amanis, akusikan apĕgâprih yan lampah paḍa balisah, silih usap i mukhâpan rūkṣa glāna hariṅĕtĕn, wuwuh i hayu nikâṅhiṅ tiṅhalnyârĕṅu n ahuyaṅ*
685\111\3. paḍahi paḍa gumĕntĕr muny asraṅ sraṅan i harĕp, grĕbĕg i laku nikaṅ wwaṅ sāmānyâṅiriṅ adulur, ri harĕp i wuri lumrā sakweh niṅ para pajurit, saha curiga karĕsrĕs maṅrakṣê nṛpatanaya*
686\111\4. ri tĕka nira maluṅguh riṅ paryaṅka maṇimaya, kaka kaka para guṇḍik muṅgw î sor paḍa humarĕp, kadi talaga patīrthan sakweh niṅ marĕk apupul, nṛpasuta nṛpaputrī tan pendah kumuda mĕkar*
687\111\5. tucapa ta para taṇḍa n tan sthity âkuṭa kaṭikan, pijĕr aṅarahakĕn wwaṅ siṅ yogyâṅatĕr atĕra, hana sira wiku wṛddhācārī motus atawura, amilihi śubhasaṅjñā mwaṅ saṅ wruh wruh atawura*
688\111\6. sĕḍĕṅ atawur ahosan ginyākĕn sira huwusa, curiṅ amarĕṅi ghaṇṭârūm lālitya tan asarag, paḍahi niṅ atawur śabdanyâraśmi puja pujān, mahuwusan i huwus niṅ pañcabrahma kinĕnakĕn*
689\111\7. tĕlas ika ginuwantĕn śuddha ṅ mūla patawuran, śarawa kalaśa lāwan śrāntimrĕt paḍa sumaji, ghaṭa kanaka wawan tīrthâtiṅkah marĕk atatā, paḍa hana pinalaṅkan salwir niṅ saji humaḍaṅ*
690\111\8. huwus asaji pari rwaṅ saṅghârpat saha pipisan, pasikĕpan ika tan sah soṅgwan mwaṅ hapit ajajar, saṅ Aja sira maluṅguh ṅkāna mwaṅ nṛpaduhitā, sĕmu ni manah irêraṅ yan tuṅkul baṅun aṅurit*
691\111\9. widhi nṛpati paṅajyan dewī maṅdyusa ri sira, nṛpatanaya lawan śrī dewī śuddha manah ira, ndan i huwus ira dinyus dyus pahyas nira kumĕñar, kadi salaga kalahrwan mĕmbaṅ wāhu kajawuhan*
692\111\10. nṛpawaraduhitâdan siñjaṅ wāhu sinalinan, tapih ira katutuṅkul maṅde tuṅkula saṅ Aja, dumadak amuharâśrī siṅ dodot nṛpatanaya, silih asiha nirâṅhiṅ don iṅ wastra silih asih*
693\111\11. atha ri huwus irâhyas prāpta mpuṅkw aṅarahakĕn, sira tumuluy adandan sakweh niṅ marĕk aṅiriṅ, i lari nira cumuṇḍuk riṅ dewagrĕha madulur, dwijawara sira masyaṅ tan sāhê hiriṅan ira*
694\111\12. huwus ajajar aluṅguh tapwan wanwa silih asih, siniwikaraṇa de saṅ paṇḍya brāhmaṇa matuha, saṅ amawa kuśapāśâṅgyākĕn mādĕga ri sira, kadi mĕbĕda sira n tan sāhâtĕmwa silih asih*
695\111\13. ri sĕḍĕṅ ira tinuntun de saṅ brāhmaṇa ri harĕp, kumuliliṅi bhaṭārâgni mwaṅ kāsih ira tumūt, dwijawara paḍa saśrī masraṅ weda nira humuṅ, abhinawa kadi kumbaṅ molih kĕmbaṅ iṅ asana*
696\111\14. hyaṅ Anala sukha harṣa n ton saṅ rwâṅidĕri sira, dilah ira paṅadeśan tan suṇḍe malad aṅadĕg, nṛpawaraduhitâgyaṅ mogânolih i saṅ Aja, sĕmu ni wulat irâjar yan piṅ sapta sira midĕr*
697\111\15. muwah ajajar aluṅguh kālih kālih ira marĕk, kĕtĕr i taṅan ira n wahw âpāṇigraha rumaras, paḍa parĕṅ anibākĕn pūrṇāhūti saha samit, Śiwa sakala bhaṭārâgni n sākṣī niṅ awiwaha*
698\112\1. huwus mamūjā ri bhaṭāra Pāwaka, parĕṅ sirânĕmbah inastwakĕn jaya, lawan sawīja n siniwi n jayêṅ raṇa, muwah pratiṣṭhênabhiwāda śāśwata*
699\112\2. śinaṅkhapāṇyan sira de mahādwija, muwah mahāpaṇḍita śaiwa sogata, maśaṅkhapāṇî sira len mahāguru, huwus wineh uttamadāna de haji*
700\112\3. mijil suputrī kalawan nṛpātmaja, paḍâpatĕmwan wulat esi manmatha, harĕp gumuywa nrĕpaputrikâwiraṅ, tumuṅku tuṅkul matukup tukup tutuk*
701\112\4. marĕk wruh ī tiṅkah ikaṅ pasaṅgrahan, hatĕp nikaṅ ḍampa wineh sumiṅhita, narendraputrâṅgĕnĕṅî suputrikā, parĕṅ manuṅgaṅ wĕkasan paḍâraras*
702\112\5. sĕkar taji śrī naranāthaputrikā, tiliṅ kagiṅgaṅ kalawan tutup gĕluṅ, narendraputrâmahajĕṅ sakê wuri, anĕmwakĕn leśya sukhâṅharas pipi*
703\112\6. alakwa lakwan paripūrṇa riṅ halĕp, tabaṅ tabaṅ ramya karĕṅw awaṅsulan, kiduṅ kinaṅsyan murawanya tan humuṅ, lalitya tan karkaśa saṅsayâraras*
704\112\7. mṛdaṅga sampun sumĕneha paṅruhun, hanâtĕkap len sinameni riṅ kiduṅ, ṇḍĕk ĕṇḍĕkan prāya ni de nikā muni, lĕṅĕṅ karĕṅw âsĕmu paṅgyat iṅ jawuh*
705\112\8. payuṅ putih rwarwa manimbaṅî sira, parĕṅ lumampah tan adoh paḍâṅadĕg, pujut lawan jĕṅgi rarâmawâhirĕṅ, baṅun graha rwa rwa paḍâṅgayar wulan*
706\113\1. ri huwus ira tĕkêṅ paprāsan bwat suranagara, sahana hana nikaṅ wwaṅ bhakty âṅañjali ri sira, pasaji ri sira hampyal dantâśrī sira n apupul, kadi Surapati saṅkêṅ swarga mwaṅ Suramahiṣī*
707\113\2. tucapa halĕp ikaṅ paprāsan dug sira winaraṅ, kadi humarasa wimba hyaṅ candrārka winulatan, tĕka riṅ alun alun söh luṅsir baṅ hinatĕpakĕn, paḍa kadi gunuṅ āpuy muntab de niṅ aṅin adrĕs*
708\113\3. rasa bubula tĕṅah niṅ rājyâpan paḍa gumĕrĕh, para ratu saha gĕṇḍiṅ goṅ rojeh tabĕ tabĕhan, apituwi para taṇḍâsraṅsāṅan midĕr aritan, saha paḍahi gumĕntĕr lagy atry âsurak aṅawat*
709\113\4. para widu sĕḍĕṅ aywan saṅ taṅkil hyaṅ acarita, paḍa gumuyu kapūhan sakweh niṅ widu binisa, hana kawatĕk ujarnya n guyw âwarṇa macarita, uḍuh uḍuh uḍuh āh āh hā hā hāh bisa dahatĕn*
710\113\5. sahana niṅ abañol denyâṅguywākĕna puraci, aṅigĕl igĕl agĕṅ göṅan koṇṭol paḍa mĕtĕtĕṅ, wĕlu sakĕbĕh agasyak ndan mogâwĕdi wĕkasan, kaguyu guyu kagöman yan prāpta ṅ wĕlu sabaṭaṅ*
711\113\6. pirus amirusi menmen denyâmet pacĕh acĕmĕh, rabi nika bisa pantĕs denyâbhāwaka maṅĕyĕh, laki nika mulat aṅdrĕṅ kahyun hyūn aṅuṅas uṅas, kadi wĕḍus anut añjyan yan tĕṅhā tĕka muriṅis*
712\113\7. ikaṅ amacaṅah olih guyw aprih paḍa sinurak, tĕkap ika nini niny elik maswāmi wĕrĕ wĕrĕh, paḍa bisa ṅ awayaṅ wwaṅ denyâṅguywakĕn atarik, pacĕh ika kaki kaky akrak ginyat mulih akusa*
713\113\8. sahana nika pinaṅguṅ tūt padw âbhinawa katon, paḍa gumuruh awantus sakweh niṅ guyu gumĕtĕr, bari bari kapacĕh niṅ wwaṅ thāni n gumuyu kĕkĕl, patĕmu ni pasurak niṅ wwaṅ kady ampuhan apagut*
714\113\9. atali tali kakulwan lornyârĕṅgiṅan ajajar, rasa ḍawuha tĕkapnya n lumpat lumpat api tibā, milu milu para raṇḍânonton dan paḍa gigirĕn, paḍa sinurak i lumpatnya n kālah paḍa kawalik*
715\113\10. amĕnuhi nagara ṅ wwaṅ thāny akweh madulu dulur, winijilakĕn ikâsiṅ saṇḍaṅ saṇḍaṅan ika mās, wijah amĕli ḍaḍaṅ saṅgiṅ calwan saha kurupuk, anak ika sukha de niṅ tumpi mwaṅ gaja gajahan*
716\113\11. hana sira wiku saṅkêṅ haryāhâlĕpir acĕpuh, kasutapan ira maṅde kweh niṅ śiṣya paḍa marĕk, tuhun ulah ira pĕñcul siṅ siṅ bhāwa nira kiṭuṅ, siṅ ucapan ira baṅsit yêkī śabda nira rĕṅön*
717\113\12. ra tapa laki kapūhan wahw ânon nagarasabhā, abhinawa mulat iṅ bhogâtyantâmuhara sukha, kalĕwi lĕwih ikaṅ kory alwâgöṅ gupura nikā, nṛpati tĕka salumbuṅ riṅgi ṅgānya tiniwikan*
718\113\13. nahan ucapan ira wwantĕn têkā titir ataña, paḍa karika ṅ ujar kĕto mwaṅ kori hayu nipun, kalawan ujar anĕṅgah kāri mwaṅ kari liṅ ikā, sira sumahur agampil mruh mruh maṅhawag aṅucap*
719\113\14. kṣamakĕna bapa dentâtakwan yogya tan ahala, tumañakĕn ikanaṅ kori mwaṅ kori paribhaṣa, paḍa bapa wĕnaṅ aṅgon yan tuṅgal taliṅa gajah, kalawan ujar adigra mwaṅ tan padriga rahayu*
720\113\15. nahan ujar ira baṅsit baṅsit tan ya cala nira, sahana hana nikaṅ wwaṅ thāny atwaṅ mulati sira, tapa tapa nira pĕñcul wwaṅ wwaṅ sākṣara maṅucap, milu milu ta ya baṅsit ndan twaṅnyê sira liṅ ikā*
721\113\16. hĕnĕṅakĕna saṅ aṅdon tontonan sĕḍĕṅ amĕpĕg, waluyana caritan śrī putrī mwaṅ nṛpatanaya, ndan i huwus ira pinrasprās mantuk mara ri dalĕm, gĕrĕh ikaṅ arĕbut prasprāsan maṅgyat adadakan*
722\113\17. kunaṅ ikaṅ arĕbut penī penī hana ri ruhur, ulih ika paḍa mūlyâpan wastrâhayu saphala, binĕbĕdakĕn ikâkweh len muṅgw iṅ cĕṅĕl i gulū, hilaṅ i cĕṅĕl ikê sor mwaṅ dodot nika karĕbut*
723\113\18. nda tucapa para nāthân sampun kewwan ira kabeh, paḍa mamaluyakĕn mās lāwan wastra pamisalin, saha manis iṅ ujar ndan liśya n pawwata pahula, mulih i huwus irâmwit duhkhâsĕṅhit i saṅ Aja*
724\113\19. muwah ucapakĕna śrī putrī mwaṅ nṛpatanaya, saṅ amaraṅ i sira strī strī wṛddhā pitu ṅ abuyut, tuwi kadaṅ ira tan len riṅ sajñâhayu manulus, atuha tuha tinuṅgal sakweh niṅ marĕk i sira*
725\114\1. bwat Kāmeśwara ratna nīla winaṅun gṛha linaraṅan iṅ huwus prabhu, lwir padmâsana siṅha rūpa ni sakanya kumĕñar abirū paḍâkiris, kasraṅ de ni sĕnö nikaṅ kanaka paṅhatĕp apituwi söh madhubrata, sākṣāt rātri winĕtwan iṅ wulan awā linĕṅĕṅakĕn i śabda niṅ cucur*
726\114\2. ṅkā dewī winaraṅ lawan saṅ Aja mār hati nira rumaras paḍâwĕnĕs, ry antuk saṅ mamaraṅ maraṅ ri sira kāri sira kadi madhubratâsana, maṅke pwa n tumĕmu ṅ prayojana ni rāga nira malawas aṅhiḍĕp smara, kady âṅipy aṅisapwakĕn wulan awâmbĕk ira n aṅisapu nrĕpātmajā*
727\114\3. śrī dewîndumatī miṅe tan anumoda ri palaku ṅ asih nṛpātmaja, heman luh nira maṅlĕtuh lĕtuhi soca nira kadi saroja kābunan, moghanya pwa mayat mayat halis irârĕṅu rĕṅu kaharas wawaṅ tikĕl, tan pātmā kinisapwakĕn twas ira tan pajajamuga rĕmĕk sakê taṅan*
728\115\1. lĕṅlĕṅ niṅ lod lĕyĕp niṅ wukir inayu papaṅgih nirârok piniṇḍa, kālaṅkyaṅ mwaṅ rĕrĕb warṇa nira kadi liraṅ kāmukan saṅhub awrā, himpĕr saṅ hyaṅ śaśī kĕmbar apupul akĕmul truh truh iṅ kāla sandhyā, dewī dewârdhanārīśwara patĕmu nira lwir ṭikâkarwa karwan*
729\115\2. saṅ kady Ânaṅga māry âtanu mijil atĕmah rājaputrâdwitīya, marmâpet sih tan imbâmĕkul aṅamĕr amĕr cumbu cumbw âṅalap sor, sotan ta ṅ wwaṅ riris kāṅinan apĕnĕd arūm paṅhilaṅ rāgabahni, pömpöman rāsika lwir nira paliḍah iṅ elik miṅe riṅ kisapwan*
730\115\3. mambö sub niṅ smarâṅde huyaṅ i hati nirâwarsih aprih rasanya, sumyuk taṅ rāgawarṣâṅapitu makĕcĕhan lagy awantö raras twas, atruh truh harṣacittâmarupuhi turidâwah wahan sanmatâgöṅ, tṛṣṇâṅumbaṅ lawan sih manis iṅ ujar arūm saṅsayâdrĕs hilīnya*
731\116\1. saṅ hyaṅ hyaṅ ni laṅöku māwak aśarīra mĕtu ri paṅaweśa niṅ smara, lwir dewī sakalânurun bĕsur i ramya niṅ amĕṅ amĕṅ iṅ surālaya, lakṣmī niṅ nagarī turuṅ matĕmahan karika kita wiśāta lālana, saṅ sākṣāt pratimâṅaraṅ hulun anugrahana tariman aṅharas pipi*
732\116\2. ṅūnî kāla nikaṅ swayambara mijil kita kadi wijil iṅ niśākara, sakweh saṅ pininaṅ prabhāwa nira söh murub aṅabar abar tĕkêṅ laṅit, rākantânwam alĕk tathāpi kita harṣa tan aharĕp i wīrya saṅ prabhu, göṅ niṅ prihku lawan sih iṅ hyaṅ aṅiriṅ ri ḍawuh i turidanta ri ṅhulun*
733\116\3. maṅke muṅgah apöm waliṅku ta kataṅgamaṅakĕna pamaṅku ni ṅhulun, seṅĕrku n dinĕlö ndatan tinarimâṅusapi hariṅĕt i wwit iṅ susu, dentâhyun kadi guywa guywan iṅ apa n rĕsĕpa pisaniṅū tĕkê hati, siṅ solahku sinikwakĕnta tinĕpak hana tinama rare pinīḍana*
734\116\4. nāhan de nṛpaputra harṣa maṅĕnākĕn ucapan amanis priyambada, aṅluṅlūṅi laṅö hanan pakakawin kakawin aṅarĕki nrĕpātmajā, mogâtön aṅusap jajâṅĕluk ĕluk lĕṅĕn araras amaṭya maṭyani, pet pet rāga mamanwa manwa mamĕpĕr mĕpĕr ataña ri mūlya niṅ tapih*
735\117\1. śrîndumatī kakĕnan wiṣa niṅ ujar arūm sumusuk ri hati, ndan kadi tan huniṅā pawulatan ira mogha mahâpi hade, rwā ṅ katahā n uduhĕn brituha wilaja hetu nirâpi tulak, rāga nirâṅulanĕh tuhun awĕdi kawĕs riṅ ulah kawawa*
736\117\2. marma nirâwri lanâkiput awĕdi kasiṅkaba siñjaṅ ira, tan huniṅan tinañan lara ni wĕtu ni luh nira niṣkaraṇa, nora waneh paran iṅ manah apĕga kumöl winisik wisikan, ṅhiṅ panamantara ri sru saṅ Aja winiweka nirê twas ira*
737\117\3. sāma paran wĕnaṅânulaka ri pamĕkulnya tan eraṅ amĕl, dāna paran ta kunaṅ wĕnaṅ anuculanê paṅagĕmnya tapih, bheda paran wĕnaṅanya kumawaśakĕna bwat i rāga nira, daṇḍa jugênaka liṅ nira nĕhĕr anĕpak jaja sāhasika*
738\117\4. kāla nira n panĕpak taṅan ira kadi pādapa molah alon, mambĕt ikaṅ luṅayan kadi lurus iṅ aśoka tinūb niṅ aṅin, tiṅhal irârĕṅu mogha kadi sarasijê tĕka niṅ bhramara, suṅsut irê nṛpaputra hana kadi gula drawa de niṅ ĕbun*
739\118\1. ai koṅ bhrānta kasop i luh niṅ aṅaraṅ kasarik i laṭi niṅ wineh sĕpah, lĕṅlĕṅ denta mulat pilih winawa niṅ turida sinaput iṅ hyaṅ iṅ ṭikā, rūm niṅ śabda mameka sambĕt i gĕluṅ kari kita pati jumput jumputi, dentâṅol midĕr iṅ tĕṅah kapana yan warasa kadi panumpal iṅ smara*
740\118\2. siṅgih bhrānta kakanta māsku mapa don iṅ aṅasag inawenta lĕṅlĕṅa, twaskw aprih binĕbĕdta riṅ tali gĕluṅ cinucuk i luṅid iṅ matâluru, mogâṅde wulaṅun manista rinasan tuhu tuhu n agĕlaṅ gĕlaṅ kuniṅ, ṅhiṅ yan rakryan aṅastwa riṅ luh uwatanya marasana ri rāga ni ṅhulun*
741\118\3. pintĕn māsku wuyuṅta tan hana waneh pinalar asiha sanmatêṅ akuṅ, cĕp tênduṅ taha tan taṅis kaharĕp i ṅhulun aṅisapu jöṅta sewaka, luhtâdrĕs humilī pasuṅta karikā taham ibu tan ikā prayojana, aṅhiṅ prārthana mogha siddha katĕkana silih usapa luh lawan kita*
742\118\4. intar haywa marĕk paran karika donta paran iku kinārya niṅ marĕk, tan sih rāga nimitta niṅ taṅis adoh tiki kakĕnana kapriyambadan, lāwan tan sukha hetu niṅ luh aṅasapta ri mata tuwi tan gawe gawe, luh luh duhkha luh i ṅhulun taṅi taṅis prihati karaṇa niṅ lanânaṅis*
743\118\5. nāhan de nṛpaputrikânulak i sāhasa saṅ Aja saranta riṅ prĕman, tan paṅde wĕdi riṅ kĕdö marĕk aṅol nĕhĕr aṅarĕki de nirâṅucap, maṅkin harṣa rinĕṅwan aṅlalu kasuṅsutana saṅ Aja saṅsayâwawuh, śrī putrī sira kāpĕsan ri panulak nira jaja wĕkasan sirânaṅis*
744\119\1. adawa n panukĕr saṅ ahayu kadi tuhwa nĕhĕr miṅaya, anaṅis kadi tan patĕmahana lulut pwa ri suṅsut ira, aṅĕsah kadi tan silih asiha mĕne ri huwus niṅ ulah, anulak ri sĕpah nṛpasuta kadi tan pamalakwa hĕlĕm*
745\119\2. atukup taliṅâwĕdi katĕkana rūm niṅ ujar kinire, susu tan winĕḍar wĕḍar awĕdi kakukwa ragĕt ragĕta, akĕmul kĕmul epu ri pĕpĕsa ni madhya nira n pinĕkul, asaput mukha kady awĕdi hilaṅa rūm nira kārĕkana*
746\119\3. nṛpaputra mamaṭyakĕn i manis ira n gula rāga rinok, ratus iṅ madhuparka sira guliga niṅ lara harṣa pinöm, rinĕbut pinakesi ni mata niṅ akuṅ ri dalĕm nagara, papa de nira tan paṅaraṅakĕna tan panibākĕna luh*
747\119\4. lĕṅĕṅ iṅ madhumāsakusuma pinakaswaśarīra nira, paḍaṅ iṅ wulan aṅrahinakĕn alaṅö pinakāmbĕk ira, lumĕkas pwa sirâṅhari hari kadi kārttika raśmi nira, mĕtu kady asirat sirata maṇik ujar nira marma dahat*
748\120\1. māskw induṅ mapa ramya niṅ wulatanêṅ mata mamanis tan pawora luh, tan paṅrĕṅwa rĕṅih lawan paṅĕsah iṅ kinisapu manukĕr tĕkê hati, mwaṅ tan paṅgilana n paṅol sahurana n paṅucap ubhayanâṅharas pipi, byakta n mūra lawan śawaṅkw ibu yadin kita mulata manuṅsuṅêṅ guyu*
749\120\2. ndin wanyâku tĕkâṅisapwakĕna māsku pinaṅĕmulakĕn tĕpak jaja, epu ṅwaṅ mapa tekiṅ enaka baśâṅarĕkana pinamömakĕn waja, rĕskw induṅ tumĕkākĕnâmbĕk i hayunta pinaṅagĕmakĕn nakhâluṅid, ṅĕs ṅösĕn mulatêṅ matâmati matî ri paṅayat i halista mamraṅa*
750\121\1. nāhan wĕtu ni turida rāga rakryan Aja māwak ucapan amanis, an sāhasa sira kahanan wĕlas ri panaṅis nṛpawaraduhitā, om yan humĕnĕṅa sakarĕṅ maṅantyakĕna rāga nira saṅ anukĕr, saṅ hyaṅ Smara ri manah irâṅalah pisaniṅūn wĕnaṅa pihĕrana*
751\121\2. saṅ śrī niṅ ahayu sakaḍatwan osah aṅĕlih kawarĕgan anukĕr, wahw âlupa taṅan ira riṅ tapih tur ira karwa lumay akilusū, mwaṅ puṇḍutan ira tumibā lukar tali talinya paḍa tan iniwö, aṅlampw anaṅis aṅĕsĕsan paṅewala narendrasuta tinarima*
752\121\3. ambĕk saṅ Aja sukha girahyasĕn marĕk añaṅkiraṅi tan inapa, riṅ swapna hiḍĕp ira ri tan kawādhan i paṅol nira n inĕnĕṅakĕn, oṅsil taṅan ira tumamêrikaṅ kadi manuk wahu kumapu kapu, mūrchā twas ira kawa kawân anon kadi tanah sumĕlap i taliṅa*
753\122\1. utpāta nrĕpaputra riṅ śayana mogha tĕka ri papupul nirêṅ jinĕm, liṇḍū gumrit ikaṅ palaṅka kumĕtug pakĕtĕb iṅ aṅĕsah pinaṅkwakĕn, olah lwir bubula ṅ tilam pakĕdal iṅ wĕtis amijilakĕn larap larap, wintaṅ sūrya śaśaṅka nāga kagiwaṅ giwaṅ i kĕlab ikaṅ laṅit laṅit*
754\122\2. guntur luh mahawan ri lambuṅ iṅ iruṅ tumĕḍun amalapar marê kapö, kasrĕg katrag ikaṅ payodhara lanâpipit alara kawantus iṅ jaja, lambe śīrṇa babak laṭinya hana mātra mirah i tapak iṅ wajânĕsĕp, miṅgut śṛṅga nikaṅ halis huwus aparwa sana sini tikĕl mayat mayat*
755\123\1. śrîndumatī huwus kawawa mār gupe kawĕnĕsan, mĕṅgah awuṅw anoliha paran tikāṅ inusapan, siñjaṅ irâmirah karudhiran tinuṅkulan ira, kapyuhan aṅligâsidĕha hewa riṅ nṛpasuta*
756\123\2. marma narendraputra mawĕlas lanâṅhari harih, liśya nirâṅgamĕl susu mahâṅusap luh i jaja, ken winirū wirū lamakan iṅ paṅol hiḍĕp ira, cumbu wicakṣaṇâmisiki leśya niṅ maṅarĕki*
757\123\3. śrîndumatī maṅö kadi tulis wineh aṅaraṅa, warṇa nirâkucĕm kasirĕman damar mari lumöṅ, kram kram i pāmbĕkan saṅ Aja wahw aghāṣa tumitih, hetu nira n wijil kadi tapĕl turuṅ tinapihan*
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓
– ⏑⏑| ⏑⏑⏑| ⏑– ⏑| ⏑⏓
⏑⏑– | ⏑– ⏑| ⏑⏑– | ⏑– ⏑| ⏓
758\124\1. dumunuṅ sirêña nira kālih uwa nira kapaṅgih iṅ natar, muṅgw i patiga niṅ aśoka liman, akĕmit lawan kaka kakâmajaṅ wulan*
759\124\2. tumuluy kataṅgamaṅ anuṅsuṅ iña nira wawaṅ mamaṅkwakĕn, mojar uwa nira marĕk manuluṅ, ibu kölakĕn ṅhiṅ ika de nikâṅlare*
760\124\3. wihikan ṅhulun ri lara niṅ gati kawawa tinambay iṅ priya, sor ibu lara lara niṅ kawĕlad, kasahasrabhāga lara niṅ matâpĕpĕh*
761\124\4. anulis ṭikā dinudutan puḍak ibu lara niṅ minaṅkana, lwir hrĕbuk aṅalilipi ṅrĕs ikā, aṅinaṅ sĕrĕh lĕgĕ paḍanya riṅ pĕḍĕs*
762\124\5. i kapiṅ rwa niṅ gati wĕnaṅ rinĕṅihakĕn ikaṅ larâhaṅan, yan huwus alawas apöm akule, alilaṅ laranya kadi mukṣa riṅ tapih*
763\124\6. tuhan i ṅhulun muliha rakryan alah ibu waluy parêṅ jinĕm, tolihĕn alal ira saṅ kawĕkas, mulat iṅ lawaṅ mapaga rūmta riṅ guyu*
764\124\7. araras wuwus ny uwa nirâṅlipu lipur i manah nṛpātmajā, mogha winawa nira riṅ kalaṅön, lara niṅ hañar kawawa riṅ pasaṅgaman*
765\124\8. sira saṅ kinon maluya tan paṅucap arĕṅu hewa suṅkawa, kāṅĕn aṅĕn ulah ulah saṅ Aja, kamatolihĕn tuhun arĕs kapiṅrwana*
766\124\9. wĕkasan hinĕmbanakĕn iṅ kaka kaka mara riṅ pasaṅgaman, garjita saṅ Aja sawet niṅ alal, mĕtu kapriyambadan i de nirâṅucap*
767\125\1. yak maty âku dĕlönta māsku palalun makahawana hayunta gĕgwana, ūrṇā nūpura bhūṣaṇanta katĕkāna tĕmahana ni janma ni ṅhulun, mwaṅ rup chattra kaluṅ kaluṅ saha sĕkar taji mijila lawan tutup gĕluṅ, aṅgon denta ri kāla niṅ piniḍuḍuk mapa rasa rasa niṅ sinanmata*
768\125\2. tan hephepĕn abhūṣaṇâpan anukĕr nukĕri laku pataṅkis iṅ kale, prāyâṅrup tĕka karṇaśūla niyatâmuhara tuna ni de niṅ aṅrĕṅö, kaṇṭhâṅrĕs tĕkap iṅ kaluṅ kaluṅ ikaṅ payuṅ aṅadĕg adĕg hanêṅ adoh, ūrṇā wyartha lawan sĕkar taji tutup gĕluṅ anĕwasakĕn bwat iṅ mulat*
769\126\1. nahan ujar ira mambö rāgânūta ri saṅ Aja, lukar i tapih irâsowe keṅkab hinĕnĕṅakĕn, wahu sumahur anū de maṅke yan tinaña tañan, mari luh ira kumĕmbĕṅ wahw âweh maṅarĕkana*
770\126\2. nṛpatanaya kasĕṅkwan rāgâmarpĕki sumaput, amahawas isi niṅ ken sampun waspada kaharas, aṅamĕr amĕr amakpak wruh ry ambĕk niṅ aṅĕsaha, lwir anadaki kĕnêṅ hrū marmâṅrehi tan asarag*
771\126\3. ri huwus ira kapiṅrwan saṅ śrī niṅ tulis aṅaraṅ, lara nira mahĕli prīty âluṅluṅ hyun aṅalaya, manah ira wahu tūtūt kālap de nṛpatanaya, turida nira kahĕnti mwaṅ sih niṅ hati kapulut*
772\126\4. paṅusĕṅ ira ri lambe lambe tan tĕka ri hati, panĕpak ira huwus mūr mukṣâṅdohi taṅan ira, mari marĕṅu tumiṅhal tuṅtuṅ niṅ halis alaris, manis i guyu nirâṅdyun wruh giṅgaṅ wahu kasiṅī*
773\126\5. patĕmu nira winaswās kady anwam yumayi yayi, saṅ ahayu sira molah maṅlah lah kumĕda kĕdal, saṅ Aja sira sumuṅkĕm tan paṅle kumuru kurub, paḍa kumĕsĕk iṅ ambĕk tan kewrān awuda wudā*
774\127\1. riṅ krāban kalasā mijil sira sumaṅgraha wali nira pūrṇa tan kuraṅ, sampun kewwan irânaḍah sira pĕnuh sama marĕk i sira wwaṅ uttama, ramyâtiṅkah atūt paluṅguh ira saṅ huwus agati wineh akarwana, ācārī kalawan karaṇḍan ira mukhya pinituhu paḍa wruh iṅ krama*
775\127\2. ṅkānê sor apupul paḍâruhur iṅ ambĕk aruhu ruhuran paḍâṅalih, ewĕh tan kawĕnaṅ tiniṅkah aputĕk saṅ amahayu makon atiṅkaha, de ni kwehnya wiwal paḍâwyahata buddhi nika puji puji n pakawwaṅan, siṅ sor uṅgwan ikânĕsĕl ri saṅ aniṅkah inucap ika tan wruh iṅ krama*
776\128\1. wet wet niṅ brāhmaṇâtyanta wĕkas iṅ aruhur kadwijāṅśan ginöṅnya, wet niṅ śaiwarṣy aluṅgw î nĕhĕr apuji kabhasmāṅkuran mūlya denya, wet niṅ boddhâdwitīya n rumĕja rĕja kabuddhāṅkuran kāraṇanya, tan tuṅgal mārga niṅ kādyan asĕmu hawan iṅ muṅgah iṅ parwatāgra*
777\128\2. wwaṅ wruh riṅ lokikācāra sĕḍĕṅ iṅ anaḍah tan kawor wor manahnya, denyâbuddhy âmanis mĕṅgĕp upaśama tinon mewĕh olah tiniṅkah, aṅdoh tan saṅgrahêṅ uṅgwan aruhur alĕmĕh worĕn iṅ tan kaśuddhi, maṅgā muṅgwêṅ asor ndan yan apupul atatā sabrayârok sahāryan*
778\128\3. guṇḍik rwarwâpupul tan wĕnaṅ apasah adoh de ni göṅ iṅ pamitran, kady âkarwan swarūpanya paḍa paḍa silih mūla tuṅgal pinālih, solah seṅĕrnya mogâṅinaki ri panunasnyêṅ tuhan sāri sāri, denyâniṅkah ry awaknyâṅruhuri rinuhuran ramya sawyāpasawya*
779\129\1. paḍânaḍah akālihan sama kinon marĕka sukha linawwa lawwakĕn, sawaṅ hudan atöb tibêṅ bañu kĕcap niṅ apupul amaṅan rinĕṅwakĕn, marĕk sahana niṅ magoṣṭhi humĕnĕṅ rumasa rasani pathya niṅ rasa, tuhun kasĕrĕtĕn jugâṅucap aminta paluṅan atĕkĕm jajâsĕgu*
780\129\2. larih lumari tan pararyan alaris ri katahapan ika n hanâtulak, surâsira siran rasanya surasârĕbu rĕbu sumĕḍah kinahyunan, maṇik pinakajaṅga tan papĕgatan kucur ika kadi pañcuran juruh, kilaṅ brĕm inalap ginanti kadi tīrtha madhu mamulakan sakêṅ gĕḍah*
781\129\3. paḍâlap alapan tahap sama marĕk wija wijah awĕrö girahyasĕn, apintiga hanan papiṅpat aṅigĕl katĕkan urak aganti tan bĕsur, ikaṅ wwaṅ atĕrĕh manahnya kĕna riṅ sayub ahaṅan agasyak iṅ sabhā, putus mar atĕṅö para mpu bini mogha salah ĕluk ulah nirâḍake*
782\130\1. strī niṅ śaiwa tan eraṅ eraṅ aṅigĕl kaguyu guyu wĕrö wĕrö dawā, tan harṣêṅ swara niṅ mṛdaṅga salukat ṅuni ṅuni yan i gīta niṅ waneh, hetunya n paṅiduṅ wijil niṅ ajiyah sahuli hulih ikâṅrĕṅö rĕṅö, sahtote prathamā kiduṅnya n aṅawat midĕm aṅujiwat ambahan tayoh*
783\130\2. ḍaṅ hadyan tumurun gumanty aṅigĕl oṅsil aṅawak akikat rumampayak, ṅhiṅ kahyunya kiduṅ buwun ya kiniduṅnya n aṅalik alik endah iṅ sabhā, ramyârūm sinĕlanya gĕṇḍiṅ i tutuk kaguyu guyu ginañjar iṅ larih, gih gih puṅ ri kipah ḍuraṅ diniwayūh amamati juga de nikâmbahan*
784\130\3. endah bhāwa nikaṅ waneh saha kiduṅ midĕr aṅilagakĕn wwaṅ iṅ sabhā, ndan strī niṅ widu rakwa mogha kawatĕk sawaṅ acarita de nikâṅigĕl, dhik hah kaśmala nāhan ambahan ikâṅgyat anudiṅi matâṅjĕjĕk lĕmah, aig lĕs liṅnya nĕhĕr mulih matĕlasan maṅumik umik aṅañjalîṅ tawaṅ*
785\131\1. samantaji tibā ṅ ḍawuh pitu mulih nṛpasuta kalawan suputrikā, parĕṅ maṅadĕg iṅ natar sira kabeh tumut aṅiriṅakĕn marê dalĕm, paḍâmwit atatā wineh maṅinaṅârarĕm upaśama sādarâṅucap, dwijāṅśa madulur dulur maṅabhiwāda para wiku marĕk maṅañjali*
786\131\2. gumanti para wālakâmuhun anĕmbah inubhaya sināntwa riṅ guyu, ikaṅ baṇija lot amaṅkari panambah ika kawagĕdanya tan hilaṅ, paḍâṅucap akon ahosana marêṅ jinĕm agawaya paṅhawin laras, mulat saṅ Aja ri priyā nira nĕhĕr gumuyu guyu midĕm suputrikā*
787\131\3. aliṅgih atitih pupū silih usap mukha sira ri huwus nirâdamu, prahāsana narendraputra manĕcĕk nĕcĕki rahi ri kĕmbaṅ iṅ hawu, baṅun harĕp aminta paṅkwakĕna söṅ ni paṅawaśa ni sih suputrikā, paṅawruhana ken lukar kadi mahâṅiṅin iṅin i manah nṛpātmaja*
788\132\1. sukhâsaṇḍiṅ saṇḍiṅ samaṅinakanêṅ citta ginawe, sĕlaṅ māain pojar saṅ Aja mawarah ry antuka nira, manah dewī kagyat gyat asĕkĕl ikaṅ twas kapĕnĕtan, kumĕmbĕṅ kĕmbĕṅ luh nira mijil aṅertambaṅ asayut*
789\132\2. sĕnĕṅ yan yogyê jöṅta wawarĕṅĕhĕn luhku k anaṅis, wiraṅrwaṅ de niṅ tan wĕnaṅ apasah i śrī narapati, manĕh rakryan ndi n yogya kawĕkasa tan tūta ri kita, mataṅnya n paṅher ṅke kahuluna kĕnaṅkwê kita sadā*
790\132\3. paran kahyunantê haji pisaniṅūn tan katĕkana, tuhun buddhyantâṅhera pakatuhanĕn māsiha siwin, yadin muṅgwêṅ siṅhāsana pakaratun yan kita harĕp, katon tan tṛṣṇā śrī nṛpati palakun kaprabhun ira*
791\133\1. yogya wuwusta tuhun ṅhulun aharĕp aṅuṅsira wīrya guṇa, ndātan adoha sakêṅ ibu parĕkĕn apan sira māsih anak, göṅ i kabhaktin iṅ aprabhu maṅipulu ri twas akon muliha, ṅhiṅ kita māsku rumaṅkĕpana kahulunankw i narārya Raghu*
792\133\2. yan muliha prihawak ṅhulun ibu kita kārya ri jöṅ nṛpati, tiṅhali kāsihan iṅ huwus akurĕn asih mara tambaṅana, yan waluyâku muwah ri kita pira piraṅ tahunĕn ḍatĕṅa, ṅhiṅ panaṅisku lawan kita linalu ri dūra nikaṅ palagan*
793\133\3. mwaṅ yan anuṅgaṅa riṅ ratha lĕpasa madoha sakêṅ nagara, brāhmaṇa sogata śaiwa ṛṣi sira ta maṅgala niṅ lumaku, söh bala śūra kuraṅ hawan aṅiriṅ arampak aṅambah alas, śūnya hiḍĕpku yatan hana kita maṅisapwana minta sĕpah*
794\134\1. priya kahiḍĕp ujartârūm kady âmṛta kasirat, kunĕṅ amuhara kepwan ry ambĕk ni ṅhulun alawas, ya tan asiha kitânaṅsārâpujya tinutakĕn, syapa ta taṅisanaṅkwa ṅhiṅ matyânaṅisi tawaṅ*
795\134\2. ya ta karaṇa niṅ aswī yan rakryan jĕnĕka siwin, iwĕh iṅ aniwi maṅher sih niṅ hyaṅ ya ta tinahā, atilara kita luṅhâtiṅgal wanwa n alalisa, ṅhiṅ anaṅisana ri śrī Bhoja mwaṅ nṛpamahiṣī*
796\134\3. taham ibu taha rakryan marmâsih ṅhulun atuhan, saphala pinakadewī tan wwaṅ len kadaṅ aparĕk, sapati sahuripa ṅwaṅ sakwan selwan adulura, kita pinakahuripku n sekaprāṇa silih asih*
797\134\4. manis i wacana rakryan sampun kagraha ri hati, pinakapaṅanumānan ry ambĕkta n tulus asiha, sapara parana rakryan bhaktyâkw âṅiriṅi kita, yadin anadina lampūn matyâśânuku riṅ awak*
798\134\5. ṅhulun ibu wihikan yan buddhyantâwĕlas asiha, ika karaṇa niṅ aswī māsku n rowaṅa muliha, nṛpati Raghu katon gyā gyā ny ambĕk nira mulata, niyata papagĕn iṅ strī sāyodhyā n kita ḍatĕṅa*
799\135\1. sampun māyu wuwus nṛpātmaja lawan dewī nira n maṅkata, ṅkānê wwit niṅ aśoka rambay anaḍah prāpta ṅ madaṅgâṅhaḍĕp, luṅhā ṅ kāla huwus hyaṅ arka sumurup sandhyā masĕṅsĕṅ mirah, mambö kasturi niṅ paturwan araras kady âṅutus mañjiṅa*
800\135\2. ambĕk niṅ paḍa harṣa sampun amatĕh riṅ rāga solur lulut, tṛṣṇêṅ saṅgama tan kawarsihan apöm māywan raras riṅ prĕman, yan līlā mijil iṅ natar pinanasan de niṅ smarâṅras hati, oṅsil tuṅtuṅ ikaṅ halis jaruman aṅgyākĕn marā riṅ tilam*
801\135\3. sampun muṅgah aṅanti riṅ pasamayan saṅ hyaṅ hyaṅ iṅ pamrĕman, marmâsih paḍa de nirâṅĕnahi rāga wruh ri tuṅgal nira, arwa rwan manaḍah manis niṅ upadeśâtyanta riṅ rāsika, nora ṅ saṅśaya riṅ rahasya winĕḍar kāgĕm rasanyê hati*
802\135\4. saṅ raśmînayu niṅ smarâṅucap ucap riṅ pamrĕman tan bĕsur, sekaprāṇa sapakṣa tan wĕnaṅ adoh māsih sadharmâdulur, prajñêṅ buddhi silih wikalpa ri rusit niṅ śabda kady âcĕṅil, paṅliṅganya n anak sinādhya nira masw aswâmibhāwêṅ tilam*
803\136\1. i sampun iṅ ulah kapintiga nikaṅ ghaṭita kawalĕsan sirâturū, ikaṅ hulĕs adoh sakê sira lanā kawadal alulunan marêṅ dagan, hanan pawuṅu sakṣaṇâlĕh akaraṅ hulu taṅan aharip suputrikā, tapih nira huwus lukar kasarakat kahurup i basahan nṛpātmaja*
804\136\2. huwus kalalu de nirâmrĕm asuwe paḍa tan umik aṅel asaṅgama, ikaṅ manuk anaṅhi riṅ ḍawuh ĕnĕm sukha muni maṅuyūyu riṅ taman, cucur taḍahasih swaranya kawĕlas harĕp anaṅis i paṅlwaṅ iṅ wulan, ikaṅ mrak akakab munîṅ gupura lagy amuṅu ri sira riṅ ḍawuh pitu*
805\136\3. paḍâsraṅ aṅajîṅ kulĕm sahana niṅ manuk anarawatâguṇêriya, parañjaṅan aṅanti riṅ gagana pathya tumiru tiru śabda niṅ pĕkiṅ, i sornya hana caṅkiluṅ muni laki stry asĕmu mamarahi ry anak nikā, syapêka ta kunaṅ paṅajyan ika maṅhuwusakĕn ika yan bisâṅaji*
806\136\4. awuṅw ajajar iṅ surambyan arahup nṛpatanaya lawan suputrikā, anĕṅgah atis aṅharas harasakĕn susu saṅ ahayu maṅrĕṅih rĕṅih, kataṅgamaṅ aṅolakĕn saṅ Aja marma maṅĕmuli nĕhĕr mamaṅkwakĕn, pupū nira kasiṅgahan hulĕs i polah ira kasuluhan niśākara*
807\136\5. samaṅkana ni göṅ i rāga nira kālih aṅisapu lawan mamaṅkwakĕn, tathāpi sinamantaran manis i de nira ṅucap araras prahāsana, saṅ adyah api hewa hewa tuhun ambĕk ira tumiliṅ iṅ karāsikan, nṛpātmaja mañumbu ñumbu mamibik tapih aharĕp i buṅkah iṅ tĕṅah*
808\136\6. ri luṅsur i tapih nirârukĕt ikaṅ luṅayan asĕmu luṅgah iṅ gaḍuṅ, ikaṅ gĕlaṅ ataṅkis iṅ wĕtis apiṇḍa madhukara marâhyun iṅ puḍak, payodhara lanâpipit kadi wĕdinya kaharasa ri tuṅtuṅ iṅ kuku, ikaṅ mukha sawaṅ wulan marĕk i wimba nira sĕḍĕṅ ira n sapamrĕman*
809\137\1. maṅkin wṛddhi wijil ni rāsika nira n parwarwan iṅ pamrĕman, nidrâcumbana ta pwa nitya ginawe maṅde sukhê twas nira, sör mambö waṅi niṅ sĕkar kadi mahā mañjiṅ mamuṅw î sira, tan wruh yan rahinâpaḍaṅ paḍa mijil de niṅ hrĕbuk niṅ puḍak*
810\138\1. samantaji mijil hyaṅ arka kadi raktakumuda sumĕkar sakêṅ bañu, wulan mari lumöṅ kagöṅan ahulap sumirĕp awĕdi tan wĕnaṅ mulat, tĕkêṅ grahagaṇânusup nusup arĕs karahinana humöt paḍâkucĕm, ikaṅ wĕṅi huwus paḍĕm kadi hilaṅ pinĕjahan ira riṅ ḍawuh wwalu*
811\138\2. ikaṅ bhuwana kālapan wĕṅi baṅun jaladhi karaṅ asat ḍasar nika, katon awas ikaṅ gunuṅ kadi timiṅgila makatihalaṅ paḍâṅjĕlag, urut saka satal kumĕṇḍĕṅ ajajar paḍa paḍa kadi nāga maṅlayaṅ, muni ṅ jalada maṅrĕguṅ sagajamīna kasatan aṅuliṅ harĕp bañu*
812\139\1. ri wwit niṅ kayu pārijāta hana tīrthâlantaran wwad kucurnya, tūsanyânalagâjajar watu karaṅnyâgroṅ rinoṅ pañcuranya, tampyak tampyakan iṅ wĕrĕh pamarigi lwirnya n patap de nikaṅ ryak, wwainyâbhrā kadi sarwawarṇa ri sĕḍĕṅ niṅ puṣpamāyā hanê jro*
813\139\2. ṅkā dewī marahup rahup sira yathālīlâṅuḍoḍâñawuk wwai, tan sah śrī naranāthaputra maṅĕmit lwir kumbaṅ aṅrakṣa kĕmbaṅ, wruh riṅ cāmana pītṛtarpaṇa satiṅkah tiṅkah iṅ tīrthayātra, mādĕg pūrwamukhâjajar parĕṅ amūjâṅañjalî saṅ hyaṅ Arka*
814\140\1. mantuk śīghra marê dalĕm humatur i śrī Bhoja riṅ pamrĕman, akweh strī haji sambhramê tĕka nirâganty âṅucap garjita, marma śrī parameśwarī mulat anuṅsuṅ cumbu cumbw âṅucap, ī ī śrī maṇik i ṅhulun sira ḍatĕṅ kālih nihan liṅ nira*
815\140\2. śrī dewîndumatī parĕṅ sira manĕmbah mwaṅ narāryātmaja, riṅ lampit hana siṅhacarma humaḍaṅ kāna n pratiṣṭhârarĕm, saṅ nātha wruh i don ira n para wawaṅ śoka drawa twas nira, amwit sādara sopacāra saṅ Ajânĕmbah ri jöṅ saṅ prabhu*
816\141\1. sĕmbah niṅ aśaraṇa ri jöṅ narendra huniṅan parĕk i narapati, amwīta muliha satatâṅriwĕg riwĕgi tan bĕsur amaribini, tan sĕṅgahĕn akalis i pāda saṅ prabhu pasaṅ kuhira pinahayu, paṅgil wĕnaṅa dadaha riṅ raṇâṅharĕpa śatrukula yan iṅ ayun*
817\141\2. om wruh ṅhulun ika mara hetu niṅ kahĕnĕṅan kapĕgan aṅucapa, māsih ṅhulun iri kita mogha tan wĕnaṅ asih karaṇa niṅ asĕkĕl, maṅke n mulat iri kita tan palekan aṅĕḍap mulih analahasa, wahw âpupul alal alawas tĕka pwa kita sakṣaṇa wawaṅ apasah*
818\141\3. pintaṅkw i kita bapa sihanta tan kapalaṅâmipila riṅ agati, saṅkan raray uwuh uwuh ūpamānĕn iṅ ulah kasih arĕp alawas, maṅke n marĕk iri kita sanmatan kawiguṇanya tan ucap ucapĕn, aṅhiṅ pakadaṅan i bapaṅku tolihĕn i māsku laki pakatalin*
819\141\4. nwam ny ambĕk ika mĕṅĕ mĕṅö kalotakĕna denta kajugulan ikā, tan wruhnya riṅ aṅinakanê mulat pipili denta pituturi piṅit, saṅkṣepa nika kita waśa pramāṇa guṇadoṣa nika wawarĕṅöh, yadyastun iwĕṅ iwĕṅa riṅ hulun bapa manahnya palu palu warah*
820\141\5. atwaṅ saṅ Aja sumahur apraṇamya rumuhun saha manis iṅ ujar, ājñā nṛpati rasa nirâwĕkas wĕkas akon silih asiha sadā, sampun karĕgĕp i hati de patik haji minuṣṭi maṅinaki hati, ṅhiṅ gānya n apasaha ri tan sih iṅ Widhi harĕp mulata riṅ alara*
821\141\6. atyanta hĕla hĕla niṅ aṅrĕṅö wacana rakryan aṅinaki hati, nirwighna kita bapa tĕkêṅ sinādhya wĕnaṅ uṅsirĕn iṅ aśaraṇa, śānti dwijawara ri bapaṅku kesyana tumirwa narapati Raghu, swasty astu saha tanaya dāra māsku saṅ anĕmwa jayaphala sadā*
822\141\7. mwaṅ yan pawuwuha kita ghāra pat lima sujanma wĕka wĕka ratu, tan doṣa tumĕkakĕna sāmbĕk iṅ wĕnaṅ amukti wiṣaya saphala, ndan haywa sira ta bapa kāri denta pakamaṅgala niṅ anakbi, yogya n kalĕwihakĕna tan paḍan phala nikâṅurati kahulunan*
823\141\8. tĕmbe ṅ śubhadiwasa bapaṅku maṅkata kakanta maṅatĕrakĕna, jyotīṣa paḍa tinañan i ṅhulun wiṅi ri kāla nira paḍa marĕk, awyāhata pawarah irâpadohan atukar paḍa kamasĕṅĕrĕn, saṅ lekan aṅucap apagĕh tuwin binisa kāraṇa niṅ amituhu*
824\141\9. yêkī muwah ucapakĕnê  bapaṅku sahajâlupa kamituturĕn, dūmĕn sahana hana ni dṛwya dṛwya haji dewata tĕka tĕkanĕn, lāwan sahana hana nikaṅ rare kawula rakryan aṅalapa muwah, yadyan jĕnĕka kita bapaṅku pālihĕn ikaṅ nagara kaliliran*
825\141\10. nāhan paṅucap ucap ira lwir amrĕta hañar mĕtu siniratakĕn, maṅdadyakĕn i sukha narendraputra kalawan nṛpawaraduhitā, kesyan rasa ni manis i de nirâṅucap arūm asĕmu gula siṅī, bheda mwaṅ ujar amanis iṅ pralāpita namun rĕcĕpa rasa nikā*
826\141\11. kañcit paḍa tĕka madulur sirêṅ pagaḍuhan marĕk i narapati, sakweh ni kĕmitan ika mās maṇik pirak ikā ya tinañakĕn ira, yêka n pamaca padadaran tĕlas pwa ya samaṅkana winijalakĕn, kasrah satĕṅah i naranāthaputra kalawan nṛpawaraduhitā*
827\141\12. nantĕn samĕgĕt aniga mukhya sāra ginulaṅ halu makĕmitana, mwaṅ dṛwya pahula naranātha sojar i narendra paḍa sinuṅakĕn, lāwan muwah anĕkakĕnêry Ayodhyanagarī tumuta ri saṅ Aja, āpan wĕnaṅ akun iṅ ulah prayatna wĕka sādhu wĕka niṅ aniga*
828\141\13. dum dūman ira pira kunaṅ wilaṅnya kadi tan kawĕnaṅa wilaṅĕn, yadyan banawa saha bahitra dūra wĕnaṅâmwata niyata sarat, muṅgw iṅ ratha pira pira taṅ rathêṅ nagara hĕnti paḍa hinibĕkan, wastrādi pinada pinadāti pādadara tan wuruṅ apan adadar*
829\141\14. ndātan caritan ulah irânaḍah ri huwus iṅ wwalu wahu ḍumawuh, tan sah uwa nira kalawan sirêña nira mukhya niṅ aṅiriṅakĕn, sampun praṇata sira paḍâṅadĕg mulih i pamrĕman ira ri dalĕm, sakweh ni hulun ira kinon madandana paḍâgarawalan ataña*
830\141\15. dewī sira maṅutus aniṅka niṅkah i sadṛwya nira pinahayu, norâhala hala kalasā tinon kinajaṅan winalunan ahalĕp, akweh papiku pikul irâpupul kawula dāsa kaliliran ira, boṇḍan sajuru lawan ikaṅ pujut sajuru jĕṅgi sajuru humaḍaṅ*
831\141\16. wyāpāra sahana hana niṅ wwaṅ iṅ nagara tan hana maṅinak inak, kady âsawuṅan asipĕt olah olah adamar damar amalaku duh, ceṭī rumara rara paḍâṅasū wija wijah dudu taṅ amususi, siṅgoh ya humuṅ asahuran baṅun śakaṭa gumrit amuhara laṅö*
832\141\17. guṇḍik kaka kaka mawiweka pahyas ikaṅ endaha tan awanĕha, lagy âminĕkĕti hayu tuṅgal ĕmbulana tan hana niṅ amihaṅa, ṅhiṅ raṇḍi dadar ika kabeh kahaywakĕna don ika pinagĕhakĕn, denyâmahayu sipat ināptyakĕn pinakadarśana tiniru tiru*
833\141\18. sampun ghaṭita pitu tibā putih timur ikâwawa rahina mijil, ābhā ni pawuṅu naranāthaputra karĕṅö pilih anuculi ken, dewī kadi kahĕnĕkan asriṅ ambĕkan irâsahuran aṅĕsĕsan, ākāra ni hĕnĕṅ ira meh tigaṅ paṅinaṅâwuṅu mijil adamu*
834\141\19. dewī sira pinahayu hinyasan pinahawās kadi maluya rarā, dūran wĕnaṅa paṅanumānanê huwus irâpriya luṅayan ira, lāwan mata waja nira tan wĕnaṅ pinakaliṅga ni pasawi nira, ṅhiṅ mājar i huwus ira medĕman susu nirê kiwa kani kakuku*
835\142\1. sampun sirâhyas asalin hima puṣpawarṣa, dodot narendrasuta rakwa kilat rinĕṅga, āsĕṅka niṅ mulat i rūpa narendraputrī, putrī sakêṅ surapadânĕmu rājaputra*
836\142\2. prāsāda ratnamaya muṅgw i dalĕm kaḍatwan, ḍaṅ hyaṅ purohita sirêniriṅ iṅ pamūjā, ghaṇṭâlaṅö dhwani nikā saha pūja pūjān, śaṅkha lwir asyaṅ aṅuhuh ri narendraputra*
837\142\3. sampun ḍatĕṅ nṛpatiputra lawan suputrī, gandhâkṣatādi humaḍaṅ kalawan niwedya, mañjiṅ sirê dalĕm aṅarpaṇakĕn pamūjā, amwīt i wimba haji dewata bhakty anĕmbah*
838\142\4. dewī sirâmĕkul i jöṅ nira saṅ hyaṅ arca, arnah manah nira sadâṅaku rāma rena, glānânaṅis kasih arĕp twas ira wyamoha, sambat nirâmuhara luh pamĕlas harĕpnya*
839\142\5. ai rāma rena kita saṅ lumah iṅ kaḍatwan, ṅūni n maṇusya kita karwa bapêbu liṅku, maṅke dadi hyaṅ inalĕmbana sārdhadeha, hā hāh yayā bapa hajîbu hajîki liṅku*
840\142\6. ndā t aṅrĕṅö bapa hajîbu hajî taṅisku, pamwitku tiṅhali sumambah i pādukanta, āḍā wĕkasku mulatî kita têki maṅke, rakṣan ṅhulun bapa hajîbu hajî paranku*
841\142\7. nāhan taṅis taṅis irâlara wāhu mantĕn, milw ânaṅis nṛpatiputra nĕhĕr tumuṅkul, lāwan hyaṅ arca pakatonan irêpu winwit, de niṅ śiwāmbha ri mukhâsĕmu luh drawâdrĕs*
842\142\8. sampun mijil nṛpatiputra lawan suputrī, prāptê narendra mahiṣī tumuluy sirâṅliṅ, kĕmbĕṅ ni luh nira panuṅsuṅ irê suputrī, de niṅ sĕkĕl sapaṅucap nira tan sphuṭâsrĕt*
843\142\9. māskw îbu haywa kita tan praṇatā subhakti, i swāmi rakryan apan uttamarājaputra, āsiṅ sakahyun ira tūtakĕnanta māsku, yêkā patibrata ṅaranya pakabratanta*
844\142\10. mwaṅ haywa māsku paṅayāya karājaputryan, lāwan hayunta wiphala n pakapaṅhaḍanta, tan kweh ni māsta makapaṅgajahanta māsku, kakṣatriyanta maniwîbu pakātmarakṣa*
845\142\11. lāwan muwah saṅ Aja haywa bapaṅkw atiṅgal, i śrī narendraduhitā paḍa wastu māsku, riṅ rūpa sampĕlah awarṇa sĕkar pinālih, prāṇanta tuṅgalakĕnanta maran tan imbā*
846\142\12. tan ketaka ṅ puḍak adoha ri ṣaṭpadanya, tan ṣaṭpada ṅ bhramara sāha sakê puḍaknya, tan putrikā sarika yan taya rājaputra, tan rājaputra kita yan taya rājaputrī*
847\142\13. nā liṅ narendramahiṣī n panaṅis sumuṅkĕm, i śrī narendraduhitā pinĕkul siniṅsĕt, akweh mulat kapitaṅis ri narendraputrī, āpan wĕkas nira katon ri Widarbharājya*
848\142\14. embuh taṅis ri pataṅis taṅisan suputrī, de niṅ swawandhu nira söh atuluṅ bwat iṅ luh, prāptâmalandani pirak maṇi wastu mūlya, len taṅ sĕrĕh kinajaṅan saha modakādi*
849\143\1. śrī nṛpaputra lawan nṛpaputrī, amwit anĕmbah i jöṅ mahadewī, mary ataṅis taṅisan paḍa līlā, śeṣa ni luh nira mātra kumĕmbĕṅ*
850\143\2. marma dahat paṅucap mahadewī, om bapa saṅ makapunpunana ṅ rāt, sora samāpta para prabhu denta, śrī Raghu māsku tirunta jayêṅ praṅ*
851\143\3. śrîndumatîbu huripku kitântĕn, mogha katĕmwa sukhanta dadi strī, rowaṅa rakryan Ajâsisihan sih, tuṅgalĕn apriya riṅ nṛpaputra*
852\143\4. sampun ira n paṅucap mahadewī, śrîndumatī kalawan nṛpaputra, mādĕg inumbalan iṅ paricārī, maṅkat awarṇa śaśāṅka kameghan*
853\143\5. kīrṇa tikaṅ pamikul  pikul akweh, denya lumampah arampak apaṇṭa, nora jaruh wihikan ri dulurnya, yogya katiṅhalanâpan atiṅkah*
854\143\6. maṅkana taṅ ratha nora kagiṇḍal, meww iwu lampah ikâdĕdĕr adrĕs, dṛwya narendrasutā winawanya, mās maṇi len rajatādi suwastra*
855\143\7. salwir ikaṅ paḍahîṅ nagarâsraṅ, ramya tĕkapnya hanan sinameni, len masarag makapaṅhaḍa göṅnya, lwir kĕtug iṅ lĕwu denya gumĕntĕr*
856\143\8. śrîndumatī siwuhĕn sira luṅhā, de ni lulut nira riṅ nṛpadewī, lūh ira tan pĕgat adrĕs awantu, śrī nṛpaputra kaṅelan ameri*
857\143\9. muṅgw irikaṅ kapiṅan sira kālih, ramya katonan irâpan awelā, lwir kawĕlad twas ikaṅ wwaṅ aniñjo, bhakti mamakpak aṅañjali māsih*
858\143\10. marma nira n mari suksĕka rañca, rūm saṅ Ajâṅhari hary aṅalap sor, mwaṅ Jayawaspa wicakṣaṇa tan sah, māry aputĕk sira rakwa tumon ya*
859\143\11. strī ri dalĕm nagarârĕja pantĕs, mātus atus paḍa marma rarasnya, kocap anampikakĕn sĕkar aṅjrah, milw aṅiriṅ ri nareśwaraputrī*
860\143\12. kādbhuta lampah iraṅ nṛpaputrī, de ni halĕp para guṇḍik atiṅkah, wastra nikā paḍa raṇḍi sapaṇṭa, lwir kusumânĕḍĕṅ iṅ pratimāsa*
861\143\13. śrī naranātha tumūt saha mantrī, söh aṅiriṅ paḍa śūra wanîṅ praṅ, meww iwu lakṣa sahasra kumĕṇḍĕṅ, lwir paṅawak nikaṅ antaka sākṣāt*
862\143\14. śrī naranāthasutā sira śoka, sis kamatolihĕn iṅ nṛpadewī, wāhu lipur tumuluy sira monaṅ, luh nira lāgi kumĕmbĕṅ asowe*
863\143\15. sampun ira n lĕpas iṅ kuṭa wetan, tolih ikaṅ nagarâsĕpi tistis, kaywan ikā manirâṅaway asriṅ, kady aṅutus maluyê sira kālih*
864\143\16. ramya nikaṅ kahawan sawah alwā, maṅdadi bhasma daminya tinunwan, ṣaṭpada muṅgw i sĕkar ni wuruṅnya, lwir kawi māsih aghāra daridra*
865\143\17. ndan sadawā ni hĕnu nira ramya, sontĕn ikaṅ jawuh adrĕs asowe, śīghra pucuk ni tĕkinya tumūwuh, warṇa nikā kadi campaka siṅsal*
866\144\1. kīrṇa katon wijil iṅ laru laru kumukus kadi tan lĕwasa, harṣa sirêña nira mwaṅ uwa nira riwönya katon aṅĕlih, mwaṅ para guṇḍik amupw awurahan arĕbut paḍa buddhi rare, śrîndumatī marĕk iṅ nṛpasuta sukha harṣa sirâmawani*
867\144\2. hyaṅ rawi tumraṅ ikaṅ walaṅ aṅariṅ ariṅ makamūla ṅ atis, cumbw i rabinya marĕk nĕhĕr aṅĕpĕr uninya karĕṅw araras, strīnya kumöl inaras haras anarima solah ulah niṅ akuṅ, saṅ rwa mulat marĕn ahyun aṅalapa tumon i wilāsa nikā*
868\144\3. mogha jĕnĕk sira de ni paṅaraman ikaṅ bañu wāhu ḍatĕṅ, katkat aliwran amet walaṅ asira siran kalawan dadali, aṅlĕṅĕṅi twas irêka ta karaṇa nirâsrĕt alon lumaku, lālana lagy anĕpĕr nĕpĕri sĕkar arūm kadi mitra kadaṅ*
869\144\4. lampah irâtut ayun tinutakĕn iṅ aṅin saha megha rĕmĕṅ, lwir makadoṣa laṅö nira sahasa manĕmpal aśoka liman, hinrĕt i kĕmbaṅ ikaṅ gaḍuṅ anĕḍĕṅ analyani buddhi nira, riṅ wĕkasan dinudut ni karas ira nimitta nira n lumaku*
870\144\5. lwah laraṅan kahalintaṅan asat apirak pirakan gumĕlar, wah kayu mās ri tĕpinya salak apupul awwah atöb anĕḍĕṅ, nista nika n sugih iṅ kalĕṅĕṅan atĕṅö tuwi tan papaḍa, wwatnya katiṅgal adoh anĕmu maru hĕnū pamĕnĕr mĕnĕran*
871\144\6. piṅgir ikaṅ pagagan harata hara hara n pamuraṅ muraṅan, luñcip ikaṅ rwi kulampis i pagĕr ika warṇa tanah kinikir, wwah ni saganya baṅun mata hañar asipat pinuyur puyuran, daṅdaṅan aṅgarit iṅ wĕtis aniru kuriñjĕm umuṅgw i pipi*
872\144\7. sīma kawaṅśan alas juraṅ anasarakĕn sinĕpĕr sĕpĕran, saṅkawilanya mañaṇḍĕt i rusit i hĕnūnya lawan wadara, mĕṅgĕp arūm araras gaḍuṅ ika katĕkan tuha milw amilĕt, buddhi nikā wilut aṅduhuṅakĕn apituwy aḍaḍap wwaṅ agöṅ*
873\145\1. taṅeh yan ucapĕn kalaṅwan i hĕnū nira kadi nawanāṭya niṅ kawi, wimūrcha para guṇḍik aṅrĕṅi rĕṅih para kaka kaka śoka kaṅlihan, katuhwan iṅ apa n tan apriha sukunya wahu lumaku lakw adoh dahat, sirêña nira len uwā nira paḍâkĕsĕl awak ira muṅgu riṅ ratha*
874\145\2. i tan wĕnaṅ ikā lumampah awĕḍak suku binĕbĕd ikêṅ kajar kajar, baṅun surawadhū paḍâdarupa kady anapaka gagana n tiniṅhalan, tuhun sukha manahnya riṅ wĕkasan eṅgal asĕmu guyu māri suṅkawa, ikaṅ magiliṅan kajātaka paḍâmawa giliṅan inājña mamwata*
875\145\3. tigaṅ wĕṅi sirâṅinĕp nṛpati mamwit i saṅ Aja lawan nṛpātmajā, i pāntaran ikaṅ wukir hiṅan irâṅatĕrakĕn i nareśwarātmajā, maluy sira lawan gajâśwa ratha tan hana hiḍĕp ira wanya wādhakā, narendratanayânaṅis nṛpatiputra salahasa tumon kamānuṣan*
876\145\4. muwah nṛpatiputra maṅkat aṅusī pakulĕmana nira wwaṅ iṅ pasir, karaṅ karaṅan endah endah alaṅö hinaturakĕn ikā lawan sayub, paḍânrik aṅinum twak iṅ pasisi saṅ watĕk Aja karuhun nṛpātmaja, bhaṭāra Baruṇâṅalih nagara rūpa nira wahu mijil sakêṅ tasik*
877\145\5. riṅ eñjiṅ i wijil hyaṅ arka sira maṅkat adulur ahawan gunuṅ gunuṅ, huwus tĕka sirêrikaṅ pĕkĕn agöṅ sĕḍĕṅ amĕpĕg ikaṅ wwaṅ iṅ pĕkĕn, ikaṅ baṇija saṅśayânaha nahā ri patukara nareśwarātmaja, lawan sahana saṅ watĕk ratu kabeh rumĕbuta ri narendraputrikā*
878\145\6. mpu rāma humatur marê saṅ Aja sādara tĕkap ika mojar aprĕgi, tuhanku bapa sugya tan wruha bapaṅku ri hana nira saṅ watĕk ratu, ry ulih nira sakêṅ swayĕmbara paḍâpupul amarĕki deśa durgama, kunaṅ bapa panarka narka ni manĕhta kadi rumĕbutê suputrikā*
879\145\7. putus mara lĕbā nikaṅ tĕgal ayun palapat alas alas gunuṅ gunuṅ, tathāpi paḍa söh kinuwwan arupĕk wĕkasan asalĕsĕk tĕkêṅ juraṅ, dudū sawĕṅi saṅsayâwuwuh ikaṅ gaja ratha saha sañjatâsinaṅ, mataṅnya bapa yatna yatna tuhan i ṅhulun apupula haywa wismṛti*
880\145\8. nahan wuwus ikā nṛpātmaja wawaṅ sumahur asĕmu siṅha kātara, mpu rāma tak anāgatâkw iriya yadyan awuwuha muwah samaṅkana, muwah yadin ameta daitya saha dānawa pakaśaraṇanya riṅ raṇa, hade Raghusutâku tak sy Aja ṅaranya yak atakuta riṅ samaṅkana*
881\145\9. samantaji ḍatĕṅ hulun nṛpatiputra sahana nikaṅ aṅruhun ruhun, kanin rujit awaknya maṅhaturakĕn śirah apan arujit nĕhĕr murud, ya tâjar i narendraputra saha cihna rĕsĕp i hati de nikâṅucap, alap ta wus amah nahan liṅ ikanaṅ wani wani karuhun nṛpātmaja*
882\145\10. i sampun ira muṅgah iṅ ratha tumūt nṛpawaraduhitā hanê wuri, pasaṅgha ni surak watĕk Raghusutâmaji taliṅa nikaṅ wwaṅ aṅrĕṅö, linūd i kĕtug iṅ gubar saha garantuṅ uni nika karĕṅw aṅalw alö, ikaṅ wwaṅ apĕkĕn pĕkĕn gumuruh awrĕg inawaran i dūta niṅ musuh*
883\146\1. tucapa ṅ kahawan paḍa yatna, wihikan ri manah para nātha, sahasâṅrĕbutê nṛpaputrī, saṅ Aja prihĕn iṅ raṇamadhya*
884\146\2. juru sāmya ḍatĕṅ paṅatagnya, i samāṅjuru len para duhwan, paḍa sambhrama marma paḍâgya, anabĕh kukulan makapĕṇṭok*
885\146\3. pamajânwam anaṇḍaṅ agasyak, wahu wahw akurĕn paḍa māsih, kamĕnanya lumakwa masaṇḍiṅ, hana buddhi nikâmwit akārya*
886\146\4. juru tuṅgul añumbw i rabinya, ibu puñcawali n pĕjaha ṅwaṅ, pĕraṅĕn ri jajaṅku kitântĕn, mila liṅ ni rabinya tan aṅgā*
887\146\5. widu milw aharĕp tumutâpraṅ, wĕdi wĕdy aṅabuk prawalanya, i hilaṅ ni galahnya salah ṅgwan, tinañākĕn ikê pagaḍaynya*
888\146\6. saṅ ibu nya paran di galahku, hana riṅ paḍaṅan ya hikā ya, aṅ usĕn laku t āsah iri ṅ lwah, mata mah laku he pira dohe*
889\146\7. ndi wahosku paran di wahosku, mbruta pet ndi pametana siṅ sī, syapa ta wruha takwanakĕn sī, ah ah ah sy apĕṅiṅ kadi wāni*
890\146\8. alupâku paran pwa katiṅgal, ri sĕḍĕṅta silih galah olih, kawĕkas ni wĕtis ni lawanta, si ḍulîka paṅenak uwanya*
891\146\9. atutur wĕkasan sy aku maṅke, pañukilku hapū mah asah ñen, mapa yan guruwindakĕnanta, paṅupah tĕlu mās aḍug induṅ*
892\146\10. ndi juluk julukuṅku dalampat, hana riṅ lwah anakta si maṅdyus, a dĕlit ny anak iṅ wani riṅ praṅ, baribin pa ya tan tuhu hāh ñwak*
893\146\11. ndwa sĕrĕh ndi ta polihanaṅkwa, ndi pupuk ni hucu n kinaṅĕṅkwa, mah alap haḍug ību taluhnya, ndwa kamal ḍiḍikan hibu rakryan*
894\146\12. laku t aṅkat amah bĕkĕlanta, ndwa ta sī mapa liṅta malīya, ndwa ta sī mapa hāh hapi tan wruh, ndwa ta sī si putih pisane wus*
895\146\13. ya tikā paṅucap si jarĕmpu, aṅadĕg ya maṅundurakĕn wwaṅ, gumadā wĕsi têki galahnya, pinikulnya nĕhĕr mĕtu aig lĕs*
896\146\14. para sāmya paḍâprĕgi maṅkat, muni goṅnya lawan paḍahinya, saha sañjata söh ri tĕgalnya, papupulnya salakṣa sinākĕn*
897\146\15. tĕka śīghra ri jöṅ nṛpaputra, sira muṅgw irikaṅ ratha ratna, i katon ira denya madandan, humatur saha tuṅgul anĕmbah*
898\146\16. sĕmu harṣa sirê para sāmya, kadi wanwa tĕkap nira n aṅliṅ, ubhayê panunasnya macatwa, paḍa maṅdaśamāsa catunya*
899\147\1. śīghrâdandan kinon de saṅ Aja marĕka lumrā katon sañjatanya, āpan prāpta ṅ musuh sāhasa waragaṅ ikā krūra tan paṅgalaṅ twas, sakweh niṅ śūra śūra ṅ watĕk Aja kumutug söṅ ikaṅ krodhabahni, gut gūtĕn tan panaṅgĕl tṛṇa hiḍĕp ira riṅ sañjatâkrĕp lumaṅkuṅ*
900\147\2. sakweh niṅ strī makādi nrĕpawaraduhitā muṅgu riṅ deśa durga, mwaṅ salwir niṅ rathâmwat pahula haji lawan dṛwya rakryan suputrī, līlânon tan tinon śrī nṛpawaraduhitā de nikaṅ kaywa kaywan, tĕkwan salwā nikaṅ papraṅana kalihatan koṅkulan tan pawighna*
901\147\3. mojar saṅ mambaṅ iṅ śrī Raghusuta bapa haywâta tan yatna yatna, haywêcchâpan musuhtâṅdaśaguṇa ri wilaṅtêṅ mahāpadmasankhya, lor kulwan wetan akweh tumut i paṅuliliṅ niṅ gunuṅ söh lumaṅkuṅ, wadwāntâṅhiṅ wijilnya n paṅayat ayat i göṅ niṅ prabhāwanta riṅ praṅ*
902\147\4. ndā nahan śrī mahārāja Magadhapati kady ânĕṅah riṅ samudra, āpan sāmantarājâkĕmit i sira lawan rājaputra prawīra, ratnâyw aywan lawan mās ratha nira kumĕñar katraṅan de hyaṅ arka, śwetākārâhalĕp chattra nira kadi halĕp niṅ wulan tan kameghan*
903\147\5. parnah kulwan saṅ Aṅgādhipati kadi kilat niṅ truh iṅ kāla sandhyā, de niṅ sarwāstra muṅgw î hiriṅan ira pĕtĕṅ lwir hudan tan pamegha, lāwan mātaṅga meww îwu kadi gunuṅ apuy de ni rĕṅganya kumram, aṅlīlânuṅgaṅ iṅ ratnaratha sira hanê wwit nikaṅ pārijāta*
904\147\6. nāhan taṅ bāṇa sālas kadi sinaliwah iṅ campakâṅjrah sĕkarnya, akweh wīrâṅrĕrĕb ṅkāna saha gaja turaṅgâwakîww îwu lakṣa, honyê wwit niṅ susantĕn ratha kanaka rinĕṅgan maṇī hīrabajra, uṅgwan śry Âwantināthâdbhuta bapa kadi digdāha niṅ kāla sandhyā*
905\147\7. ndah nāhan śrī Pratīpâṅadĕg amawa laras riṅ rathâṅdandani hrū, akweh wadwā nirâtumpuk awuwuh i harĕp maṅrĕgĕp sañjatanya, lwir priṅ sālas galah niṅ prajurit ira wahosnyânamar megha mĕṇḍuṅ, maṅde rĕs niṅ tumiṅhal raṅin i bala nira n lwir gĕlap tan pawarṣa*
906\147\8. lamban lor saṅ Susenā saha bala kadi siṅhâsigâsiṅhanāda, salwir niṅ sañjatâlas nira pinakaguhā rūpa niṅ hastirĕṅga, wyāghrâṅjurw âpupul tiṅkah i bala nira muṅgw î harĕp sāra śūra, buddhinyâsiṅ musuh kewala dĕmakĕn ikā pawwatanyê narendra*
907\147\9. nā saṅ Hemāṅgadâḍĕm sawatĕk ira kabeh riṅ kĕpuh rambay akrĕp, tan pendah rākṣasa mwaṅ bala nira kadi daityâṅuhuh sāri sāri, solahnya n kādbhutâsañjata baḍama lawan laṇḍĕsanya n pamöki, agyâmūkêṅ musuh sāsinĕsĕb ika turuṅ matya laṅgan ya rahnya*
908\147\10. parnah wetan walū mwaṅ karamayan aṅurambat marêṅ siṅkṣapâgöṅ, saṅ Pāṇḍyâṅhöb karĕsrĕs kagiri giri baṅun rāja bhūtâtirodra, wadwā pekâsĕmu preta hana kadi piśācâlapā rah paḍâṅhruk, agyā gyān apraṅâgyâṅrujaka hati nikaṅ śūra sampun pinökan*
909\147\11. nā liṅ saṅ mambaṅ ojar saṅ Aja mijil ikaṅ buddhi kakṣatriyāṅśan, siṅgih kweh niṅ musuh liṅta kadi jaladhi bahny atrigañcâṅgaluntaṅ, ndātan waṅ mātra wĕdy âku dan irika kabeh mon patambĕh samāna, siṅhâṅantî guhā byūha nika surupi wūk hĕntyakĕn hīnaśakti*
910\147\12. nāhan liṅ saṅ narāryātmaja kadi sinaṅa twas nirâsĕṅhit aprih, tan sah saṅ mambaṅ āpan marĕk añamarani mwaṅ kawi ḍaṇḍanīti, siṅgih yan putra niṅ śakti saṅ Aja katĕṅĕr krūrasiṅhâwamāna, agyâmūkêṅ musuh duṣṭa kamadan ika śīrṇan marapwan panĕmbah*
911\147\13. sākṣāt hyaṅ niṅ dhanurweda saṅ Aja sakala n pāwak iṅ dharmayuddha, raktākārâkiris wastra nira kilat i sub niṅ praṅ asriṅ larapnya, saṅkêṅ swargânurun cāmara nira kumĕlab roma niṅ sarwakadga, saṅhub niṅ sañjatâḍĕm pinakapayuṅ irântuk niṅ aṅdaṇḍa śatru*
912\147\14. hyaṅ hyaṅ niṅ tuṅgaṅan sārathi nira wĕka niṅ siddhi sāmbĕknya siddha, ratnênādyūta de hyaṅ rawi ratha nira tan manda manda prabhānya, śuddhākārâputih roma ni kuda nira pöh niṅ prabhā niṅ śaśāṅka, rwaṅ lakṣa ṅ sūryabaddhadhwaja nira piturun saṅ hyaṅ āditya sewu*
913\147\15. akweh sāmantaputrâṅiriṅ i sira paḍâtuṅgalan sargacāpa, pantĕs lwir hyaṅ hyaṅ iṅ sañjata tĕka rumaras mār twas iṅ śatru denya, sewu kwehnyânwam anwam wruh akuda kudan iṅ papraṅan wīraputra, jihwā niṅ mṛtyu sākṣāt dhwaja nira dumilah rājasiṅhâmarĕmpu*
914\147\16. wīra prajñā juru dyah nira sama sama gandharwa denyâmawâmbĕk, ilwêlwanyânwam  anwam saṅaṅ iwu taruṇânaknya mantrī narendra, aprih riṅ praṅ sujanmâratha rathan apupul tan sah iṅ waṅśa sālas, wālārkākāra sākṣāt lwir ika n aruṇamegha dhwajanya pradīpta*
915\147\17. sakweh kweh niṅ rare jro wani hañar anapuk sañjatâgyâmrihêṅ praṅ, rwaṅ lakṣa kwehnya mĕttâṅuhuh aṅayam ayam śatru mwaṅ dewa daitya, anwam wruh riṅ dhanurweda juru nika huwus kāku siṅhanya riṅ praṅ, dewāṅgâneka tuṅgulnya saṅaṅ iwu kadîndrādi milwâmukêṅ praṅ*
916\147\18. ambĕk niṅ dāsa śūrâpraṅa rumuhun apan kāsatan pwa ṅ hatinya, mattā wīryâṅuhuh göṅ ni kamanan ika riṅ praṅ murub tan pahīṅan, miṅsor mĕntas mariṅ tuṅgaṅan apan ahuyaṅ kwehnya sewwarwudâḍĕm, mātaṅganyâpupul mwaṅ dhwaja nika dumilah citrameghâkilat mās*
917\147\19. saṅ jurw Âjâbala rwaṅ prayuta pinakasenāpati prāṇa niṅ praṅ, kapwâdandan rukuh mās kawaca minaṇikan lwir samudrāgni muntab, wadwâṅjurw aprameyâratha sayuta gajahnyâtatā sewu lakṣa, lākâneka dhwajanya n pracalita kadi bahnî sĕḍĕṅ niṅ yugānta*
918\147\20. mantrī rwaṅ lakṣa sampun ginĕlar i hiriṅan bāhudaṇḍâṅgakāra, len tekaṅ pādarakṣa prakaṭa kadi tasik rwaṅ puluh durga niṅ praṅ, arpat muṅgw î tĕṅah śrī nṛpasuta mukha niṅ siṅha śārdūla śakti, kady Âgastyâṅuyup sāgara wunuhan ikaṅ byūha sampun tiniṅkah*
919\148\1. arpat ikaṅ waragaṅ sahasa silih usī paḍa nora wĕdi, siṅ sakasambut ikaṅ pinakagada gadānya paḍâmurulu, umban aliwran arok rĕmĕk iṅ awaṅ awaṅ kapagut kawaluy, dukduk ikā kadi sarpa pakan aṅin aneka hanêṅ gagana*
920\148\2. wwaṅ bahulâtuha milw ajurit alara tĕṇḍas ikā ginutuk, ai putu liṅnya nihan laku walĕsi gutuk buru demu pisuh, ndi n wĕnaṅ aṅgutukâṅrahana tan ubhayâku putu prihawak, dwal putu demu palakwan i katigawĕlas tĕṅahê laku ta*
921\148\3. brāhmaṇa wany apulih galah apupul aḍĕm pinurugnya rĕbah, tan wruh aweda kuraṅ kuraṅ aji makapaṅhaḍa timbul ikā, kepwan ikaṅ musuh amraṅa paḍa wĕdi yan rah ikā mijila, ṅhiṅ pamĕdinya pulut pulutan ika ta hetu nikā malayū*
922\149\1. nya ṅ sogatânwam ajurit kĕna tan dwa bĕntar, mojar kutiknya ḍuh uḍuh pukulun laranya, yêka n mijil para cĕṅĕlnya nĕhĕr sinuṇḍaṅ, kadyaṅgan iṅ ghaṭa rĕmĕk tika yan panaṇḍĕm*
923\149\2. śaiwâpulih kĕna pilis wulaṅun kajuṅkĕl, mitrânuluṅ mpu mapa teku manahta maṅko, eṅĕt ṅhulun ri kita bhāgya tasim yan eṅĕt, strī ni ṅhulun kita tulakṣaya ko hadêki*
924\149\3. nā liṅ nira mpu tucapa ṅ prajurit silih praṅ, ārok rinok awur awur paḍa tan wri rātnya, teg tog ḍaḍap nika bubul ginalah tinaṅkis, ḍöhak musuhnya sinuḍatnya pĕjah kasoran*
925\149\4. gĕntör i śabda ni gubarnya baṅun silih prĕp, kady âcakĕp dhwani nikaṅ kukulan karĕsrĕs, kaṅsinya lāgi manah ambĕk iṅ ajrih iṅ praṅ, moṅmoṅan aṅgyat anamar macan asriṅ olih*
926\149\5. wadwā nṛpātmaja tumampuhakĕn gadānya, rwaṅ lakṣa tan kuraṅ asĕṅhit asiṅhanāda, akweh tikĕl tikĕl igā ni lawanya rĕmpuh, aṅrwaṅ pulūh ulih ikā ri patuṅgalanya*
927\149\6. wīrânapuk raṅin apiṇḍa sahasra wṛnda, meww îwu koṭi pagalahnya parĕṅ tumampuh, gĕk ghor rĕbah wiphala siṅ kinayuhnya runtuh, sawrĕnda māti ginalah sawaneh pinökan*
928\149\7. sewwarwudâmana manah mwaṅ ikāṅ agaṇḍi, tandaṅnya tan dwa kinawĕdyan apan karĕsrĕs, hrūnyânrik iṅ gagana söh kadi megha mĕṇḍuṅ, sar cĕb tibâṅĕnani siṅ kĕna tan pasāra*
1151\183\2. dīrghāyuṣya janapriyā saṅ amacâmahiḍĕpakĕna saṅ harĕp wruha, nirwighnâstu saṅ aṅrĕṅö sakaharĕp nira katĕkana mogha sanmatan, salwir saṅ makapustaka ṅ Sumanasāntaka kasihana de nareśwara, siddhi mpuṅkw i garuṅ tirun saṅ anulis katĕkana sasinādhya saṅ wiku*
